တစ်ခါတုန်းကပေါ့ ရွာတစ်ရွာတွင် အဘွားအိုတစ်ဦး ရှိသည်။
အဘွားအိုသည် သူ၏သား၊
ချွေးမတို့နှင့်အတူ နေထိုင်သည်။
ချွေးမဖြစ်သူသည် အဘွားအိုအား မကြည်ဖြူပေ။
အဘွားအို အစားကြီးသဖြင့် ဆန်အလွန်ကုန်သည်။
ထို့ကြောင့် အဘွားအိုအား အိမ်တွင် ကြာရှည်ဆက်မထားနိုင်တော့ ဟုဆိုကာ ခင်ပွန်းသည်အား အမြဲ ကုန်းချောစကား ဆိုသည်။
ရန်လုပ်သည်။
နောက်ဆုံးတွင် ချွေးမ၏စကား အောင်လေသည်။
မိုက်မဲသောသားသည် ဇနီးသည်၏ စကားအတိုင်း လိုက်နာကာ အဘွားအိုအား တောထဲတွင် ကျားစာအဖြစ် သွားရောက်စွန့်ပစ်ထားရန် ဆုံးဖြတ်လိုက်လေတော့သည်။
နောက်တစ်နေ့သို့ ရောက်သော် သားဖြစ်သူသည် အဘွားအိုအား တောထဲသို့ ခေါ်သွားသည်။
ကြီးမားသော မန်းကျည်းပင်ကြီး တစ်ပင်၏ ခြေရင်းတွင် ကြိုးဖြင့်တုပ်ကာ ထားပစ်ခဲ့လေသည်။
ညအချိန်သို့ရောက်သော် တောထဲရှိ ကျားများသည် လူနံ့ရသဖြင့် သစ်ပင်အနီးသို့ ချဉ်းကပ်လာကြသည်။
ထိုစဉ် သစ်ပင်စောင့် ရုက္ခစိုးနတ်သည် ရုတ်တရက် ပေါ်လာပြီး အသင် ကျားတို့၊
ခဏနေကြပါဦး၊
ဒီအဘွားအိုဟာ ဘယ်လိုပုဂ္ဂိုလ်မျိုးလဲဆိုတာ ကျွန်ုပ်အရင် စမ်းသပ်ပါရစေဦး။
တကယ်လို့ အဘွားအိုဟာ သူတော်ကောင်းတစ်ဦး ဖြစ်ခဲ့ရင် သူ့ကို သင်တို့စားခွင့် မပေးနိုင်ဘူး။
အဘွားအိုဟာ သူတော်ကောင်းတစ်ဦး မဟုတ်ခဲ့ဘူးဆိုရင်တော့ သင်တို့ကို စားခွင့်ပေးမယ် ဟု ပြောသည်။
ကျားများလည်း ရုက္ခစိုး၏စကားကို နာခံကြသည်။
ရုက္ခစိုးသည် ကြက်တောင်တစ်ချောင်းကိုယူ၍ အဘွားအို၏ နှာခေါင်းကို ကလိလိုက်သည်။
အဘွားအိုသည် နှာခေါင်း ယားလာသဖြင့် နှာချေကာ ဟတ်ချိုး၊
ဟတ်ချိုး၊
ဘုရား၊
ဘုရား ဟု နှုတ်မှ ရေရွတ်လိုက်သည်။
ထိုအသံကိုကြားသည်နှင့် ရုက္ခစိုးသည် ကျားများအား ကဲ သင်တို့ကြားပြီမဟုတ်လား။
ဒီအဘွားအိုဟာ သူတော်ကောင်း တစ်ယောက်ပဲ။
ဒါကြောင့် သင်တို့အား သူ့ကိုစားခွင့် မပြုနိုင်ဘူး။
သင်တို့ပြန်ကြတော့ ဟု ပြောလိုက်သည်။
ကျားများလည်း အဝေးသို့ ပြန်လည်ထွက်ခွါသွားကြသည်။
အဘွားအိုသည် ရုက္ခစိုးနှင့် ကျားများ အပြန်အလှန် ပြောဆိုကြသည်များကို ကြားလည်းမကြားရ၊
မြင်လည်း မမြင်ရပေ။
ကျားများရောက်လာ၍ ပြန်ထွက်သွားသည်ကို မြင်ရသည်။
အတန်ကြာသော် အဘွားအို အိပ်ပျော်သွားသည်။
အိပ်ရာမှ နိုးလာသောအခါ နံနက် အရုဏ်တက်နေပြီဖြစ်ကြောင်း တွေ့ရသည်။
သူ့ကိုယ်ပေါ်တွင် ချည်ထားသော ကြိုးများမှာလည်း ပြေနေပြီ။
သူ့ခြေရင်းတွင်လည်း ရွှေအိုးတစ်လုံး ချထားသည်ကို တွေ့ရသည်။
အဘွားအိုသည် ရွှေအိုးကို မ ကာ ရွာသို့ ဝမ်းသာအားရ ပြန်လာခဲ့လေသည်။
သို့သော် အဘွားအိုသည် ရက်စက်သော သားနှင့်ချွေးမတို့ထံသို့ မပြန်တော့ပေ။
ပါလာသော ရွှေများကို ထုခွဲ၍ အိမ်ကြီးအိမ်ကောင်းတစ်လုံး ဝယ်ကာ စည်းစိမ်အပြည့်ဖြင့် နေထိုင်လေသည်။
ချွေးမသည် အဘွားအို အသက်မသေဘဲ ပြန်ရောက်လာရုံမက ကြွယ်ဝချမ်းသာနေကြောင်းကို ကြားသိရသောအခါ အလွန်ပင် မနာလို ဖြစ်မိသည်။
ထို့ကြောင့် သူ၏ခင်ပွန်းအား အဘွားအို ရွှေအိုးရလာသည့် အကြောင်းရင်းကို သွားရောက်မေးမြန်းရန် စေလွှတ်လိုက်သည်။
ခင်ပွန်းသည်သည် အဘွားအိုထံ သွားရောက်ကာ ရွှေအိုးရခဲ့သည့် အကြောင်းစုံကို မေးမြန်းသည်။
အဘွားအိုသည် သူ့သားက သူ့အား သေကြောင်းကြံခဲ့သည် မှန်သော်လည်း သားအပေါ်ချစ်ခင်သည့် မိခင်မေတ္တာကြောင့် သားအား ရွှေအိုးရခဲ့ပုံကို ပြန်ပြောခဲ့သည်။
ထိုနေ့ နေ့လည်ပိုင်းသို့ရောက်သော် ချွေးမသည် သူ့အား တောတွင်းသို့ ခေါ်သွားကာ မန်ကျည်းပင်တွင် ကြိုးချည်ထားခဲ့ရန် ခင်ပွန်းသည်အား ပူဆာသည်။
ခင်ပွန်းသည်လည်း သူ့စကားအတိုင်း လိုက်နာခဲ့သည်။
ချွေးမဖြစ်သူလည်း စိတ်ရှည်လက်ရှည်ဖြင့် စောင့်ဆိုင်းနေသည်။
ညအချိန်ရောက်သော် ကျားများ ရောက်ရှိလာသည်။
သို့သော် ချွေးမဖြစ်သူသည် ကျားများကို လုံးဝ မကြောက်သည့်အပြင် မကြာမီ ရွှေအိုးရတော့မည်ဟု တွေးကာ ဝမ်းမြောက်ဝမ်းသာပင် ဖြစ်နေမိသည်။
ထိုစဉ် ရုက္ခစိုးနတ် ရောက်လာသည်။
သူက ကျားများအား အသင်ကျားတို့ ခဏနေကြပါဦး၊
ဒီအမျိုးသမီးဟာ ဘယ်လိုပုဂ္ဂိုလ်မျိုးလဲဆိုတာကို ကျွန်ုပ် စမ်းသပ်ပါရစေဦး ဟု ပြောသည်။
ထို့နောက် ချွေးမဖြစ်သူ၏ နှာဝကို ကြက်တောင်ဖြင့် ကျပ်လိုက်သည်။
ထိုအခါ ချွေးမသည် လောဘကြီးသူ ဖြစ်သည့်အတွက် ဟတ်ချိုး ဟတ်ချိုး ဘယ်မလဲ ငါ့ရွှေအိုး ဘယ်မလဲ ငါ့ရွှေအိုး ဟု ချေလိုက်သည်။
ရုက္ခစိုးသည် စိတ်ဆိုးသွားသည်။
သူက ကျားများအား ဒီအမျိုးသမီးဟာ သူတော်ကောင်း မဟုတ်ဘူး။
အလွန်လောဘကြီးတဲ့ သူယုတ်မာဖြစ်တယ်။
ဒါကြောင့် သူ့ကို သင်တို့ စားကြပေတော့ ဟု ပြောကာ ပျောက်ကွယ်သွားလေတော့သည်။
ချွေးမဖြစ်သူကား လူကြီးသူမကို စော်ကားမှု၊
လောဘကြီးမှုတို့ကြောင့် ရွှေအိုးမရဘဲ အသက်ဆုံးရလေတော့သည်။