ကျော်ဟိန်းရေးထားတာလေး ကောင်းလို့ပါ။
ရုပ်ရှင်အကြောင်း ဘာမှ မပါဘူးနော်။
ကျွန်တော်တို့ အားလုံးနဲ့ ဆိုင်နေလို့ ဖတ်စေချင်လို့ပါ။
သဘာဝကိုလက္ခံပါ ကျော်ဟိန်း စာရေးချင်နေတယ်။
ဒီအချိန်မှာ တစ်ခုခုချရေးလိုက် ရင် စာတစ်ပုဒ်တော့ ရမှာပဲ။
တစ်နေ့က သေသွားတဲ့ ကိုကိုကြီး အကြောင်းဆိုရင် စာတစ်ပုဒ်တင်မကဘူး။
ရေးနိုင်ရင် ရေး နိုင်သလောက် လုံးချင်းဝတ္ထုရှည် လေးအုပ်စာလောက် ထွက်နိုင်တယ်။
ဒီလူနဲ့ ပတ်သက်ခဲ့တဲ့ မိန်းမတွေရဲ့ အကြောင်းဆိုရင် နှစ်အုပ်စာလောက် ရှိမယ်။
ဒီလိုဗျာ ကိုကိုကြီးက ပိုက်ဆံရှိတယ်။
ပိုက်ဆံရှိတယ်ဆိုတာ ဆွေစဉ်မျိုးဆက်ရှိတာ မဟုတ်ဘူး။
သူ့လက်ထက် ကျမှ ရှိလာတာ။
ဒီလူက အလုပ်သိပ်လုပ်တယ်။
သဘာဝကို ဆန့်ကျင် ပြီးတော့ကို လုပ်တယ်။
ဘယ်လောက်ထိ လုပ်သလဲဆိုရင် သူများတွေ အိပ်တဲ့အချိန်မှာ သူအလုပ်လုပ်တယ်။
သူများတွေ ထမင်းစားနေတဲ့အချိန်မှာ သူအလုပ်လုပ်တယ်။
သူများတွေ နားနေတဲ့အချိန်မှာ သူအလုပ်လုပ်တယ်။
သူ့အယူအဆက တစ်မျိုး။
သူအလုပ်လုပ်နေတုန်း ထမင်းစားဖို့ခေါ် ရင် အရမ်းစိတ်ဆိုးတယ်။
အဲဒီအခါမျိုးကျ ရင် ပါးစပ်က ဗျစ်တောက်ဗျစ်တောက်နဲ့ ပြောသေးတယ်။
ဒီထမင်းစားတာကို ဘယ်သူက ထွင်သွားတာလဲတဲ့ ကဲ ။
ဟိုးရှေးရှေးကတည်းက ထမင်းစားတယ်ဆိုတာမျိုး မရှိခဲ့ရင် အခုလူတွေလည်း စားကြမှာမဟုတ်ဘူးဆိုပြီး ရှေးတုန်းကလူတွေကို အပြစ်တင်နေတဲ့ လူစားမျိုး။
အဲ ညတိုင်းအိပ်ဖို့ ခေါ်ရင်လည်း သူက စိတ်ဆိုး ပြန်တယ်။
မအိပ်ရင် မရဘူးလားတဲ့။
ဆိုတော့ သူပိုက်ဆံရှိတာ မဆန်းဘူးလေ။
အလုပ်လုပ်တော့ အလုပ်လုပ်ခြင်း အကျိုးကြောင့် သူဟာ ကြီးပွားလာတယ်။
ကြီးပွားတယ်ဆိုတာ မူလ ဆင်းရဲရာကနေ ချမ်းသာလာတာကို ပြောတာ။
ပြီးတော့ သူ့ရုပ်ရည်က နည်းနည်းဖြူးတယ်။
အဲ တစ်ခုပဲ သူ့မှာ ပြောစရာရှိတယ်။
သူက ပညာသိပ်မတတ်ဘူး။
၆ တန်းပဲ အောင်တယ်။
ဒါကလည်း သူ့အနေနဲ့ ဒီ ၆ တန်းအောင်တယ်၊
မအောင်ဘူးဆိုတာက သိပ်အရေးမကြီးဘူး။
ဘာဖြစ်လို့လဲ ဆိုတော့ သူ့အတွက် အရေးကြီးဆုံးဟာ ငွေပဲ။
အဲဒီငွေကို သူက နေ့မအိပ်၊
ညမအိပ် အရူးအမဲသား ကြိုက်သလို သဲကြီးမဲကြီးနဲ့ရှာတယ်။
ရှာတော့ရတယ်။
ရုပ်ကလည်းဖြောင့်၊
ပိုက်ဆံကလည်းရှိတော့ သူပညာမတတ် တာဟာ သူ့ရဲ့ပိုက်ဆံရှိမှုအောက်မှာ ပျောက်ကွယ်သွားတယ်။
အဲတော့ဗျာ သူ့ပတ်ဝန်းကျင်မှာ အမျိုးသမီး လှလှ လေးတွေ တစ်ယောက်ပြီးတစ်ယောက် ရောက်လာတယ်။
ဒီနေရာမှာလည်း သူက သဘာဝကို ဆန့်ကျင်ပြန်တယ်။
အိမ်ထောင်ပြုတယ်ဆိုတာ မိန်းမတစ်ယောက်ရဲ့ လက်ထဲမှာ ခိုင်းချင်ရာခိုင်းဖို့ ကိုယ့်ဘဝကို အချုပ်အနှောင်ခံ အပ်နှင်းတာ ပဲဆိုပြီး အိမ်ထောင်မပြုဘူး။
အမျိုးသမီးတွေကို တွဲရုံတွဲတယ်။
တွဲပြီဆိုရင်လည်း ၂ လ ၃ လပဲ ကြာတယ်။
အင်း ဖြူဖြူဝေဆိုတဲ့ တစ်ယောက်ကိုတော့ ၆ လလောက်ထိ တွဲလိုက်တယ်။
ဒါကလည်းအကြံနဲ့။
ဖြူဖြူဝေရဲ့ မိဘတွေ ဘယ်လောက်ချမ်းသာလဲ၊
ဘယ်လိုချမ်းသာတာလဲ ဆိုတာကို လေ့လာချင်လို့ အဲဒီလောက်ကြာသွားတာ။
ဒီသူ့မှာ အချစ်ဆိုတာ မရှိဘူး။
မေတ္တာဆိုတာ မရှိဘူး။
စေတနာဆိုတာ မရှိဘူး။
လူသားတစ်ဦးမှာ ရှိသင့်တာတွေ မရှိမှုကြောင့် သူနဲ့ပတ်သက်ပြီး အခြေအနေအမျိုးမျိုး ပြောင်း လဲသွားတဲ့ အမျိုးသမီးတွေရဲ့ အကြောင်းဟာ စိတ်ဝင်စားစရာကောင်းတယ်။
သူ့နားကို ရောက်လာတဲ့ အမျိုးသမီးတွေရဲ့ ခြေလှမ်းချင်းကတူတယ်။
ဒါပေမယ့် ပြန်ထွက်သွားတဲ့ ခြေရာ ချင်းက မတူကြဘူး။
အဲဒီအမျိုးသမီးတွေအကြောင်းကိုရေးရင် စာအုပ်နှစ်အုပ်စာလောက် ထွက်မယ်လို့ ပြောတာ။
ဒါပေမယ့် ကျွန်တော့်အနေနဲ့ အဲဒီအကြောင်းတွေ မရေးချင်ဘူး။
ဘာဖြစ်လို့လဲဆိုတော့ ဖတ်တဲ့လူအတွက် ဘာ အကျိုးမှ ရမှာမဟုတ်ဘူး။
အရည်မရ၊
အဖတ်မရတဲ့ အကြောင်းတွေကို အချိန်အကုန်ခံပြီး၊
စာရွက်အကုန်ခံပြီး မရေးချင်ဘူး။
ကျွန်တော် ရေးချင်တာက ဒီလူ သေခါနီးမှာ ဖြစ်ပျက်ခဲ့တဲ့ အခြေအနေလေးကို ရေးပြချင်တာ။
ကိုကိုကြီးရဲ့ ကိုယ်ရေးရာဇဝင် အကျဉ်းချုပ်က မွေးသက္ကရာဇ် မမှတ်မိ။
လူမျိုးနဲ့ ကိုးကွယ်သည့်ဘာသာက မြန်မာ၊
ဗုဒ္ဓဘာသာ၊
ပညာအရည်အချင်းက ၆ တန်းအောင်၊
မိဘမရှိ၊
အိမ်ထောင်မရှိ၊
နေရပ်လိပ်စာက ရွှေတောင်ကြား။
ဒီလောက်ပဲ။
လောလောဆယ် သူ့အလုပ်အကိုင်က ပိုက်ဆံရတဲ့ အလုပ်မှန်သမျှ အကုန်လုပ်တယ်။
ပွဲစားလည်း လုပ်တယ်။
အရောင်းအဝယ်လည်းလုပ်တယ်။
ငွေတိုးချေးစားတယ်။
ယုတ်စွအဆုံး နေ့စဉ်ယူတဲ့သတင်းစာနှစ်စောင်ကို လကုန်ရင် ပိဿာချိန်နဲ့ ကိုယ်တိုင် ထိုင်ရောင်းတယ်။
အခန်းထဲမှာ ဖျန်းတဲ့ ရေမွှေးဘူးခွံတွေ၊
သောက်ပြီးတဲ့ ဆေးပုလင်းခွံတွေ၊
နို့ဆီခွက် အခွံတွေ ကိုယ်တိုင် ထိုင်ရောင်းတယ်။
တစ်နေ့ ကားအရောင်းအဝယ်ကိစ္စနဲ့ ဒီလူ ပဲခူးသွား တယ်။
အပြန်ကျတော့ ကားမှောက်တယ်။
ကားမောင်းတဲ့သူ ရယ်၊
သူနဲ့အတူတူပါသွားတဲ့ အမျိုးသမီးရယ်ကတော့ ကား မှောက်တဲ့နေရာမှာပဲ ပွဲချင်းပြီး သေသွားတယ်။
သူကတော့ ဇက်ကျိုးသွားတယ်။
ကိုကိုကြီး ပဲခူးကအပြန် ကားမှောက်တယ်ဆိုတဲ့ သတင်းဟာ သူ့ပတ်ဝန်းကျင် အသိုင်းအဝိုင်းထဲမှာ တခဏချင်း ပျံ့နှံ့သွားတယ်။
အားလုံး ပြာယာခတ်ကုန်တယ်။
ကား မှောက်တဲ့နေရာသွားကြ၊
သေတဲ့လူနဲ့ပတ်သက်တဲ့ လုပ်စရာရှိ တာတွေ လုပ်ကြ။
ကိုကိုကြီးကို ပြန်ခေါ်လာကြ။
နောက်ဆုံး တော့ ကိုကိုကြီးဆေးရုံရောက်တယ်ဆိုပါတော့။