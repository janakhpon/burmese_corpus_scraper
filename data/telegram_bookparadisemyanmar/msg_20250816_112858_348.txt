ထို့နောက် ကျွန်တော်တို့ သည်ရွာကလေးဆီက ပြန်သွားပြီး လနည်းငယ်အကြာ ဇော်နိုင်အမေသည် သွေးလွန်တုတ်ကွေးရောဂါကို လူမှန်းသူမှန်းမသိသည့်တိုင်အောင် ပြင်းပြင်းထန်ထန်ခံစားလာရသည်။
ကျွန်တော်ကျန်းမာရေးတာဝန်ကျနေသည့် ရွာကလေးနှင့် ဇော်နိုင်တို့ ရွာသည် အတော်အတန်ဝေးလံသည်ဟု ဆိုရမည်။
ဇော်နိုင်တို့ရွာမှာသည်လည်း ခေတ်ပျက်ကြီးထဲ ဖြစ်နေသဖြင့် ကျန်းမာရေး စောင့်ရှောက်ပေးရန် ကျေးလက်ဆရာ၊
ဆရာမများက တစ်ယောက်မှမရှိ။
သူ့အမေသက်ဆက်ရန် အနီးဆုံး အမြန်ဆုံးအရေးပေါ်ကုရန်မှာ ကျွန်တော်သာရှိသည်။
ဒါတောင် ကျွန်တော်ဆီကို ရောက်ဖို့ပင် မြင့်မားကြမ်းတမ်းလှသော တောင်စွယ်အထပ်ထပ်များကို ချုံနွယ်တိုးပြီး လာရမည်ဖြစ်သည်။
သည်လိုနှင့် ဇော်နိုင်အမေသည် ကျွန်တော့်ဆီတွင် ရောက်လာပြီး နှစ်ပတ်နီးပါးလောက် ကုသမှုခံယူပြီးနောက် ဇော်နိုင်အမေ နှလံပြန်ထူနိုင်အစတွင် ကျွန်တော်သည် ယခု လက်ရှိတာဝန်ကျရွာမှ တာဝန် ပြီးဆုံးပြီဖြစ်၍ နောက်တာဝန်ကျမည့်နေရာသို့ ပြန်သွားလေပြီဖြစ်သည်။
ဒေါ်ပြာရီသည် သူ့ကိုဆေးကုပေးသည့် ဆရာဝန်ကို ဘယ်သူဘယ်ရွာဆိုတာ အတိအကျ မမြင်လိုက်ရ။
နောက် ငါးလကြာတွင် သည်မြေနိမ့်ချိုင့်ဝှမ်းရွာတွင် ကျွန်တော်သည် အရေးပေါ်ကျန်းမာရေး တာဝန်လာကျပြန်သည်။
ဇော်နိုင်က ကျွန်တော်သည်မှာတာဝန်ကျသည်ကို သိ၍ ပျော်ရွှင်နေသည်။
သို့သော် ဇော်နိုင်ဘဝက အပြောင်းလဲမှုများနှင့်ဖြစ်နေပြီ။
ရွာကလေးသည်လည်း တချို့က ကိုယ်ခြံ၊
ကိုယ့်အိမ်ကလေးတွေနှင့် လူတန်းစေ့နေနိုင်နေကြသည်။
အမေ ဒီလူကို မှတ်မိသလား ဟင် မိစံက ခပ်နှေးနှေးမေးလေသည်။
မှတ်မိဘတော့်၊
နေပါဦး မင်းက ဒီကိုဘာလာလုပ်ပြန်တာတုံး၊
အချိန်ကုန်ခံလို့အေ။
ငါသာမင်းနေရာမှာဆိုလေ သူတော်ကောင်းယောင်ယောင် ဘာယောင်ယောင်အကောင်မျိုးနဲ့ အပေါင်းအသင်းလုပ်မှာကိုမဟုတ်ဘူး ကျွန်တော့်ကို တွေ့တွေ့ချင်းပင် ဇော်နိုင်အမေက ကျွန်တော့်ကို ပြောသလိုလိုနှင့်သူ့သားဇော်နိုင်ကို စောင်းမြောင်းပြောလာသည်။
သည်တစ်ခါတော့ ဇော်နိုင်မိန်းမ မိစံသည် သူ့ယောက်ခမစကားကြောင့် ကျွန်တာ့်ကို မျက်နှာပူ အားနာနေဟန်နှင့် မိစံက မျက်စိ မျက်နှာပျက်နေသည်။
နေကောင်းတယ်နော် အဒေါ် ကောင်းပါ့တော်၊
ဒင်းကိုသာအားကိုးနေရင်လေ ငါဖြင့်သေတာကြာပေါ့။
ဟွန်း တော်သေးတာပေါ့ ပတ်ဝန်းကျင်ကလူတွေ စောင်ကို ပုခက်လိုချည်ပြီး ဆရာလေးတစ်ယောက်ဆီ ထမ်းဘောခဲ့လို့။
အဲဆရာဝန်လေးကို ငါသိပ်တွေ့ဖူးချင်တာပဲ။
ငါ့အသက်ကိုကယ်ခဲ့တဲ့ ကျေးဇူးရှင်လေး နောက်ကြုံရင် ကျေးဇူးဆပ်ဦးမှ၊
မိစံ အဲဆရာလေးကို ညည်းမှတ်မိတယ်မို့လား ဟုတ် မှတ်မိတယ် အမေ အေ နောက်တွေ့ရင် ငါ့အိမ်ကိုခေါ်လာခဲ့စမ်းပါ။
ကျေးဇူးဆပ်ချင်လို့ပါအေ ဒေါ်ပြာရီစကားကို ကျွန်တော်နှင့် မိစံတို့က ခပ်ယဲ့ယဲ့ ကြိတ်ရယ်နေမိသည်။
ဒါနဲ့ မိစံ ဇော်နိုင် ဒီရွာမှာ ရွာလူကြီးဖြစ်နေပြီဆို ကျွန်တော်က မိစံကို မေးသော်လည်း ဒေါ်ပြာရီက ကြားဖြတ်၍ ဝင်ဖြေလေသည်။
အံမယ်လေး ဇွတ်အထင်တွေကြီးမနေနဲ့။
ဒင်းရွာလူကြီးဆိုတာကလေ ပိုက်ဆံတစ်ပြားမှရတာမဟုတ်ဘူးဟေ့။
တစ်ရွာလုံးရဲ့ ခိုင်းကျွန်ဟေ့ ခိုင်းကျွန်။
မင်းလည်း ဒင်းနဲ့ပေါင်းနေသရွေ့ ပြာပုံတောက ထွက်ရောက်ပါဦးမလား ဟင် သည်တစ်ခါ မိစံက ဒေါ်ပြာရီကို လက်ကုတ်ပြီး အမေ အဲသလိုမပြောရဘူးလေ။
အဲဒါ အမေရဲ့ အသက်သခင်ကျေးဇူးရှင်အမေရဲ့ ဟု မဝံမရဲပြောလေသည်။
မိစံစကားကြားရသော ဒေါ်ပြာရီ မိမိကိုယ်မိမိ အသက်ရှူမိရဲ့လားဟု မမေးရုံတမယ် ကြက်သေသေနေမိ၏။
ဟုတ်တယ်အမေ အမေသွေးလွန်တုတ်ကွေးဖြစ်တုန်းက အမေ့သား ဇော်နိုင်ကိုယ်တိုင် ရွာထဲက လူတွေစုပြီ ဒီဆရာဆီပို့ခဲ့တာ။
ဆရာက အမေ့ကို သွေးစစ်ပြီး အမေ့တွက် ဆရာကိုယ်တိုင်ပဲ သူ့သွေးကို သူကိုယ်တိုင်ဖောက်ယူလှူတန်းခဲ့တာအမေရဲ့ ထိုချိန်တွင် ဒေါ်ပြာရီသည် သူ့နှုတ်ဖျားက ဘာစကားမှ မပြောထွက်သည့်တိုင်အောင် ဆွံ့အသွားပြန်သည်။
ထိုချိန်တွင် ကျွန်တော် ဒေါ်ပြာရီ လက်တစ်စုံကို တယုတယ ကိုင်ကာ အဒေါ် ကိုယ့်သားကို ကိုယ်အဲသလောက်ထိလည်း အထင်မသေးပါနဲ့ဗျာ။
အဒေါ်သားက သူများအပေါ်မှာ စိတ်ကောင်း နှလုံးကောင်းထားပြီး ကူညီပေးတတ်လို့ အဒေါ်အသက်ဆက်ခွင့်ရခဲ့တာပါ ဘယ် ဘယ်လို ဟုတ်တယ်အဒေါ်၊
ဇော်နိုင်က ကျွန်တော်တာဝန်ကျတဲ့ မယ်ဖျားရွာကို အခကြေးမယူဘဲ ဆေးပစ္စည်းတွေသယ်ပို့ပေးနေကျပါ။
ဒီလိုနဲ့သူ့နဲ့ရင်းနှီးပြီး သူ့ဘဝအကြောင်းကို သိခွင့်ရခဲ့တယ်။
တကယ်တော့ ဟိုတစ်ခေါက်တုန်းက ကျွန်တော့်တို့သူငယ်ချင်းနှစ်ယောက် ဒီကိုရောက်လာတယ်ဆိုတာ သူ့ဘဝအမှန်လေးက သူရင်ဖွင့်တာနဲ့ တကယ်ရောဟုတ်ရဲ့လားဆိုတာ လာကြည့်တာပါ ကျွန်တော်ဒီကိုရောက်တော့ သူ့မိသားစုရဲ့ အခြေနေက သူပြောတာထက်တောင် ဆိုးနေခဲ့တယ်။
အဲဒီတုန်းက ကျွန်တော်မျက်ရည်ဝဲမိတာ ဝန်ခံပါတယ်။
အဲဒီနေ့က မိစံ သူ့ယောက်ျား အလုပ်မလုပ်ဘဲ သူများကိုချည်ကူညီပေးနေလို့ ဇော်နိုင်ကို စိတ်ဆိုးနေတာလည်း ကျွန်တော်ရိပ်စားမိပါတယ်။
ဒါကြောင့်လည်း ဇော်နိုင်အခက်အခဲကိုဖြေရှင်းနိုင်ဖို့ ကျွန်တော်နဲ့ကျွန်တော့်သူငယ်ချင်းပေါင်းပြီး သူ့အတွက် ပိုက်ဆံတချို့ကူညီပေးခဲ့တယ်