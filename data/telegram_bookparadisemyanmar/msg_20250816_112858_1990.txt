ငါထည့်ပေးလိုက်ပါ့မယ် ထိုညက သားသည်မအေသည်လည်း အမေကောင်းအိမ်မှာပဲ အိပ်လိုက်ရတော့သည်။
အရေးရယ်၊
အကြောင်းရယ်ဆိုတော့ သမားနှင့် နီးနီးနေရတာ စိတ်ချရသည်။
အမေကောင်းအိမ်ကလေးက ကောင်းကောင်းရောင်းရောင်းတော့ မဟုတ်ရှာပါ။
ကျယ်ကျယ်လွင့်လွင့်လည်း မဟုတ်။
ဝါးလှေကားကလေးကတက်လျှင် ဝါးရေကပြင်လိုဖိနပ်ချွတ်ကိုရောက်သည်။
သည်ကမှ အိမ်မကလေးထဲဝင်ရသည်။
အိမ်မနှင့်တစ်ဆက်တည်း ဝါးကပြင်မှာတော့ အကာအရံရယ်လို့ မရှိ။
မီးကတ် မီးချိတ်ဝါးတစ်လုံးနှင့် ရေအိုးဟောင်းနှစ်လုံး ချထားသည်။
အိမ်ကလေးကတော့ ဝါးထရံဟောင်းကလေးတွေ ကာထားတာ ကဲလားပြတင်းကလေးနှစ်ပေါက် သုံးပေါက်ရှိ၏။
အိမ်မရော ကပြင်ပါ ဝါးခြမ်းခင်း ထားတော့ နင်းသမျှ တဂျွမ်းဂျွမ်းမြည်နေတတ်သည်။
အိမ်ရှေ့မြေပြင်မှာတော့ ကျင်းစောက်ကလေးတူးထားသည့် မီးဖိုကျင်းရှိသည်။
အခြား ပရိဘောဂမရှိ။
ဖျာတစ်ချပ်၊
ရေအိုးတစ်လုံး၊
ကျောက်ပျဉ်တစ်ချပ်နှင့် ဆေးထောင်းသည့် သံဆုံကလေးသာရှိသည်။
ပြောသာပြောရတာ၊
အမေကောင်းရွာမှာ အနေနည်းသည်။
ဝါးတောင်ဝှေးတစ်ချောင်းနှင့် ရွာစဉ်ကိုးပေါက် သွားလာနေတတ်သူဖြစ်သည်။
အမေကောင်း အခုနေသည့် ရှားပင်လှက ဆေးလာကုသည့် သားသည်အမေနေထိုင်ရာ ယုံတိုးရွာနှင့် ခရီးနှစ်တိုင်လောက်ဝေးသည်။
သားသည်အမေက ကလေးလာပြ၊
ဆေးကုပြီးလျှင် ချက်ချင်း ပြန်ဖို့စီစဉ်ထားသော်လည်း အမေကောင်းက ဆေးသုံးခါလိမ်းရမည်ဆိုတော့ ချက်ချင်းထပြန်လို့ မဖြစ်နိုင်တော့။
အနီးအနားရွာတွေမှာ ဖြစ်နေသည့် သတင်းစကားတွေအရတော့ အမေကောင်းက စုန်းမကြီးဟုဆိုသည်။
လပြည့်လကွယ်နေ့တွေဆိုလျှင် ကောင်းကင်မှာ တိမ်ညွန့်စားလေ့ရှိသည်ဟု ပြောကြသည်။
ကလေးသူငယ်နာဆိုလျှင် အမေကောင်း လက်တွေက သေမင်း၏အစွယ်တွေကြားရောက်နေသည့် ကလေးကိုသော်မှ လုယူနိုင်သူဖြစ်သည်။
အနီးအနားရွာတွေက ကလေးသူငယ်တွေအားလုံး အမေကောင်း၏ သူငယ်နာဆေးနှင့် လွတ်ခဲ့သူမရှိ။
အမေကောင်းကုခဲ့လို့ ရောဂါစင်ကြသူတွေ များလှပြီ။
သို့သော် သည်ဘက်လေးငါးဆယ်နှစ်မှာတော့ အမေကောင်းကို စုန်းယိုးတွေ ရှိလာခဲ့သည်။
အမေကောင်း ဆေးမလိုက်တာတွေ ကြားလာရသည်။
အဖိတ်အစင်တွေ ရှိလာခဲ့သည်။
သတ္တဝါတစ်ခု ကံတစ်ခုဆိုသော်လည်း အမေကောင်းကို သူငယ်နာပြဖို့ ရွံ့လာခဲ့ကြသည်။
တခြားရွာကပြောင်းလာသည့် ဂိုဏ်းဆရာ ဆရာမွှန်း၏ဇနီး ဆရာမကြီးဒေါ်စောနှင့် ကုကြတာများလာသည်။
ဆရာ့မွှန်းက ဓာတ်ဗိန္ဓောဆရာဖြစ်၍ ဆရာမွှန်း၏ဇနီး ဒေါ်စောက သူငယ်နာကုသည်ဆိုကတည်းက အမေကောင်း ဆေးမကုရတာတွေ ရှိလာခဲ့သည်။
အမေကောင်းကတော့ ကောင်းသည်ဆိုးသည် မပြောရှာပါ။
စားရမဲ့၊
သောက်ရမဲ့တော့လည်း မဟုတ်။
အနောက်ရိပ်သာကျောင်းခေါ် မဂ္ဂင်ကျောင်းဆရာတော်က အမေကောင်းကို သူ့ ကျောင်းဘေးမှာ အိမ်ကလေးဆောက်ခွင့်ပြုသည်။
ဆွမ်းကျန် ကွမ်းကျန် ကလေးတွေ စွန့်သည်။
အမေကောင်းသည် ဥပုသ်ယူရင်း သီလယူ ကျောင်းရိပ်မှာခိုသည်။
သားသည်အမေခမျာ ညည်းကနေ့ည သည်မှာအိပ်လိုက်တော့ ဆိုကတည်းက ထိတ်လန့်သွားခဲ့သည်။
အမေကောင်းအိမ်မှာ အိပ်ဝံ့စရာမရှိ၊
စုန်းဟုတ်သော်ရှိ မဟုတ်သော်ရှိ အမေကောင်းအိမ်မှာ အမေကောင်းနှင့်အတူ တစ်မိုးအောက်မှာ အတူမနေဝံ့ပါ။
ဆရာမကြီး ဒေါ်စောဆီကိုလည်း ငွေကလေးနှစ်ကျပ်နှင့်မသွားဝံ့တော့ အမေကောင်းဆီ ဝင်လာခဲ့ခြင်းဖြစ်သည်။
သားသည်အမေက မီးတိုင်ခွက် အလင်းရောင်ဖြင့် ဝါးကြမ်းပေါ် ခေါင်းခုစုတ်ကလေးခုကာ အိပ်နေရှာသည့် အမေကောင်းကို လှမ်းကြည့်လိုက်သည်။
တော်ပါသေးရဲ့။
သည် ကနေ့က လပြည့်လကွယ် မဟုတ်လို့။
အမေကောင်းက ထဘီအနက်ခံမှာ အနီပွင့်ကြီးတွေပါသည့် ထဘီခပ်နွမ်းနွမ်းကို ဝတ်ထားသည်။
မဟာနဖူးကျယ်ကျယ်ကြီးနှင့် မျက်နှာပေါ်က မှဲ့သီးကြီးက အမေကောင်း၏ အမှတ်အသားဖြစ်သည်။
ဘာပဲဖြစ်ဖြစ် သည်ကနေ့ညတော့ အမေကောင်း၏ကျေးဇူး ကြီးလှသည်။
ကလေးသည်ပင် အမေကောင်းပေးသည့်အသက်သာရှိတော့သည်။
အမေကောင်းပြောသလို ကလေး ကုသိုလ်လည်းပါမည်။
အမေကောင်းကုသိုလ်လည်းပါမည်။
မီးတိုင်ခွက်အလင်းရောင်က ညဉ့်နက်တော့ အလင်းအားကျလာခဲ့၏။
ရွာလမ်းတွေဆီက ခွေးဟောင်သံတွေ ဆူပွက်နေသည်။
သူငယ်နာစွဲကလေးကတော့ ပါးစပ်ကလေးဟကာ အိပ်ပျော်နေရှာ သည်။
သန်းခေါင်ကြက်တွန်တော့ အမေကောင်း လူးလဲထကာ ကလေးကို ဆေးလူးပေးရှာသည်။
ကလေးဝမ်းကြောတင်းတာကို လျော့အောင် ဆိတ်ဖူး၊
လင်းနေ၊
စမုန်နက်၊
ကြက်သွန်ဖြူ၊
ငဖုံးဆေး ရောကြိတ်ထားသည့် ဆေးနှစ်ကလေးဖြင့် ဆွဲပေးသည်။
အိမ်ရောက်လျှင် သနပ်ခါးမြစ်၊
ကံ့ကော်ဝတ်ဆံ၊
စမုန်နက်ဆီကလေးရောကာ လူးပေးဖို့မှာသည်။
သူငယ်နာဝမ်းကျစေရချင်တော့ ကြွေစေ့တစ်စေ့ မီးဖုတ်၊
အမှုန့်ထောင်း၊
ဆင်းချင်း၊
ဇင်ရွေးဖြူကို အခွံသင်၊
မဟာကာကြီးနှင့် ပဲဆိတ်နီကို ကျောက်ပျဉ်ဦးမှာ တင်ကြိတ်ပြီး ဝမ်းကိုသပ်ချပေး ဖို့မှာသည်။
မိုးလင်းခါနီးတော့ တစ်ခါထလူးသည်။
သားသည်အမေက ကလေးဇောနှင့်ဆိုတော့ အိပ်မပျော်သည်ထားဦး။
အမေကောင်းလည်း ကောင်းကောင်း မအိပ်ရ။
သားသည်အမေက မိုးလင်ခါနီးမှ တစ်ရေးကလေး မှေးသည်။
မဂ္ဂင်ကျောင်းက တုံးမောင်းသံဆုံးတော့ သားသည်အမေလည်း အိပ်ပျော်သွားရှာသည်။
မနက်မိုးစင်စင်လင်းလိုက်သည်ပင် မသိလိုက်။