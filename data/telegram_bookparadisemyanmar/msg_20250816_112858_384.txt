အသက် ၁၈ နှစ်မှာ ဆိုင်ကယ်စီးပြီး ကမ္ဘာပတ်ခဲ့တဲ့ မြန်မာ့အမျိုးသမီး မတင်တင်စိန်ဟာ ဆယ်တန်းကို ဘာသာစုံဂုဏ်ထူး ခုံနံပါတ် ၁ သရက်မြို့နယ် နဲ့ အောင်မြင်ခဲ့ပြီး ၁၉၅၃ ခုနှစ်မှာ သရက်မြို့ရဲ့ မယ်လည်း ဖြစ်ခဲ့သူပါ။
လွန်ခဲ့တဲ့ ၆၃ နှစ် ၁၉၅၅ ခုနှစ်ကာလမှာ အသက် ၁၈ နှစ်အရွယ် မြန်မာအမျိုးသမီးလေးဟာ သူ့အမျိုးသားနဲ့အတူ ဆိုင်ကယ်တစ်စီးနဲ့ ကမ္ဘာ့ပတ်ခဲ့တယ်ဆိုရင် ဒီနေ့ခေတ်လူငယ်တွေ ပါးစပ်အဟောင်းသားဖြစ်တဲ့အထိ အံ့သြသွား ကြမှာပါ။
မြန်မာ့ပထမဆုံး မော်တော်ဆိုင်ကယ်နဲ့ ကမ္ဘာပတ်ခဲ့တဲ့ အဘွားတင်တင်စိန်နဲ့ အဘိုးဦးဘတုတ်တို့ နှစ်ဦးဟာ မြန်မာနိုင်ငံကနေ အင်္ဂ္လန်နိုင်ငံအထိ အရှေ့အလယ်ပိုင်းနိုင်ငံတွေကိုဖြတ်ကာ အချိန်တစ်နှစ်ကျော်ကြာ မိုင်ပေါင်း ၅၀ဝဝဝ ကျော် သွားခဲ့ကြတာပါ။
အဲဒီခရီးစဉ်မှာ ဥရောပနိုင်ငံတွေ အကုန်ရောက်ခဲ့ပြီး နိုင်ငံပေါင်း ၃၅ ကိုလည်း ဖြတ်ကျော်လည်ပတ်ခဲ့ကြပါသေးတယ်။
သူတို့ရဲ့ ကမ္ဘာပတ်သတင်းဟာ မြန်မာနိုင်ငံရဲ့ သတင်းစာအပါအဝင် သူတို့ဖြတ်သန်းခဲ့တဲ့ နိုင်ငံတော်တော်များများက သတင်းစာတွေမှာ ဖော်ပြခံခဲ့ရပြီး ခရီးစဉ်တစ်လျှောက် နိုင်ငံတွေရဲ့ အကြီးအကဲတွေဖြစ်တဲ့ သမ္မတ၊
ဝန်ကြီး၊
ဝန်ကြီးချုပ်၊
ဘုရင်စတာတွေကလည်း သူတို့ကို လက်ခံတွေ့ဆုံခဲ့တယ်လို့ သိရပါတယ်။
၁၉၅၅ ခုနှစ်ကနေ ၁၉၅၆ ခုနှစ်အထိ တစ်နှစ်ကျော်ကြာ ကမ္ဘာပတ်ခဲ့တဲ့ အကြောင်းတွေကို ခုနှစ် နာမည် ဓာတ်ပုံမှတ်တမ်းတွေနဲ့ အတိအကျ ပြောပြသူကတော့ အသက် ၈၃ နှစ်အရွယ် အဘွား ဒေါ်တင်တင်စိန်ပါ။
ခဲရောင်ချိတ်လုံချည်၊
ခဲရောင်အင်္က ျီကို ဖက်ရှင်ကျကျ တွဲဖက်ဝတ်ဆင်ပြီး ထိုင်ခုံမှာထိုင်ကာ အေးအေးဆေးဆေး ပြန်ပြောပြနေတဲ့ အဘွားရဲ့မျက်လုံးတွေဟာ ခုချိန်ထိ တောက်ပစူးရှနေဆဲပါ။
အဘွားရဲ့ မျက်လုံးတွေကတစ်ဆင့် ဖတ်ရှုခံစားနိုင်တာကတော့ အဘွားဟာ တစ်ချိန်က ထက်မြက်တကြွ်ကတဲ့ အမျိုးသမီးတစ်ယောက်ဖြစ်ခဲ့တာ သေချာတယ်ဆိုတာပါပဲ။
အဘွားကို အားလုံးက ဝိုင်းတားကြတယ်။
ဘာလို့သွားမှာလဲ မိန်းမတန်မဲ့နဲ့ အိမ်မှာနေတာ မဟုတ်ဘူးပေါ့။
အဲဒီခေတ်က ပိုဆိုးတယ် ဆိုပြီး အဘွားတင်တင်စိန်က စပြောပါတယ်။
အားလုံး ဝိုင်းတားတဲ့ကြားက ထက်မြက်တဲ့ အဘွားဟာ သူ့အမျိုးသားနဲ့အတူ သူ့တို့ဇနီးမောင်နှံ ဆုံးဖြတ်ထားတဲ့အတိုင်း ရအောင်သွားခဲ့တဲ့ ဒီကမ္ဘာပတ်ခရီးဟာ မြန်မာနိုင်ငံအတွက်တော့ သမိုင်းမှတ်တမ်းတစ်ခု ဖြစ်ခဲ့တာအမှန်ပါ။
ထောင်ပိုင်ကြီး မစ္စတာ စကင်နာ နဲ့ ဒေါ်လှမေတို့ကနေ ၁၉၃၅ ခုနှစ်မှာ မွေးဖွားခဲ့တဲ့ အဘွားတင်တင်စိန်ဟာ ငယ်ငယ်ကတည်းက အားကစားရော ပညာရေးဘက်မှာပါ ထူးချွန်သူပါ။
ဆယ်တန်းကို ဘာသာစုံဂုဏ်ထူး ခုံနံပါတ် ၁ သရက်မြို့နယ် နဲ့ အောင်မြင်ခဲ့ပြီး ၁၉၅၃ ခုနှစ်မှာ သရက်မြို့ရဲ့ မယ်လည်း ဖြစ်ခဲ့သူပါ။
ပညာရေးမှာလည်း တော်သလို ရုပ်ရည်ချောမောပြီး မယ်ဘွဲ့ကို ပိုင်ဆိုင်ခဲ့တဲ့အဘွားဟာ မယ်ဘွဲ့ရတဲ့ ၁၉၅၃ ခုနှစ်မှာပဲ အပျော်တမ်းဓာတ်ပုံရိုက်ဝါသနာပါတဲ့ သစ်တောအရေးပိုင် ဦးဘတုတ်နဲ့ အိမ်ထောင်ကျခဲ့ပါတယ်။
အိမ်ထောင်ကျပြီးတဲ့နောက် ရန်ကုန်ကိုပြောင်းနေရင်း ထီးတန်းကောလိပ်မှာ အီကိုမေဂျာနဲ့ ကျောင်းတက်ခဲ့ရင်း သမီးအကြီးဆုံး မွေးပါတယ်။
သမီးငယ်ကိုမွေးဖွားပြီး ခြောက်လအကြာ ၁၉၅၅ ခုနှစ်မှာ သူတို့ ဇနီးမောင်နှံရဲ့ ကမ္ဘာလှည့်ခရီးကို စတင်ခဲ့တာဖြစ်ပါတယ်။
ကန္တာရထဲမှာ ဆိုင်ကယ်တစ်စီးနဲ့ ကမ်းမမြင်လမ်းမမြင် သွားရင်း လူမျိုးစုတစ်စုနဲ့ တွေ့ဆုံကာ အဖမ်းခံခဲ့ရပြီး အသတ်ခံရမလိုအထိ ဖြစ်ခဲ့ပေမဲ့ အဘွားတို့ နှစ်ယောက်စလုံးက သွားချင်လာချင် စူးစမ်းချင်တဲ့ စိတ်ဓာတ်လေးတွေ ရှိတယ်။
ဗမာတစ်ပြည်လုံး ဓာတ်ပုံရိုက်မယ် တွေးရင်းက တစ်ကမ္ဘာလုံး ပတ်ကြမယ်ဆိုတဲ့အတွေးရပြီး ခရီးစဉ် စခဲ့ကြတာ။
အဘွားတို့မှာ ပိုက်ဆံလည်း မရှိဘူး။
ကမ္ဘာကို ခြေလျင်ပတ်လို့တော့ မဖြစ် နိုင်ဘူး၊
ဘာနဲ့ပတ်ကြမလဲဆိုတော့ ဆိုင်ကယ်နဲ့ပတ်မယ်ဆို တွေးမိပြီး မုန့်ဟင်းခါးတစ်ပွဲ ၁၀ ပြားခေတ်မှာ ဒုတိယကမ္ဘာစစ်ကအကျန် နံပါတ်က က ၄၅၈၁ မော်တော်ဆိုင်ကယ်အစုတ်ကြီးကို ဗမာငွေ ၅၀ဝ ပေးဝယ်တယ်။
ပြီးတော့ ပြန်ပြင်ပြီး ခရီးစဉ်ဆွဲခဲ့ကြတယ် လို့ သူတို့ခရီးစဉ်အစကို စိတ်လှုပ်ရှားစွာ ပြောပြပါတယ်။
ကမ္ဘာပတ်ချင်တဲ့အတွေးဆိုတာ လူတော်တော်များများမှာ ရှိတတ်ကြပေမဲ့ အတွေးအတိုင်း လက်တွေ့ အကောင်အထည်ဖော်ဖို့ဆိုတာ အင်မတန် ခက်ခဲပါတယ်။
အထူးသဖြင့် အမျိုးသမီးဆိုရင် ဘယ်လိုနေထိုင် ပြောဆိုသင့်တယ်ဆိုတဲ့ ထုံးတမ်းစဉ်လာတွေအောက်က ရုန်းထွက်ဖို့ ခက်ခဲနေသေးတဲ့ ခုနှစ်ပိုင်းခြားကာလတွေဆီမှာပေါ့။
အဘွားတင်တင်စိန်နဲ့ အဘိုးဦးဘတုတ်တို့ကတော့ သူတို့ရဲ့အတွေးကို ဖြစ်မြောက်အောင် အကောင်အထည်ဖော်ခဲ့ကြသူတွေပါ။