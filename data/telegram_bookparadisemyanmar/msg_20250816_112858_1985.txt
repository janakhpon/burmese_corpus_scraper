သူငယ်နာနှင့်မဆိုင်သော အပင်းကိုပင် ချနိုင်သေးသည်။
ဖြူဆူး ကနခို ပိတောက်မှိုမျှစ်ညို ဖျောက်ဆိပ်သွင်း၊
လေးဦးကြိတ်ကာ၊
အပင်းရှိရာ၊
သုံးခါစမ်းလတ်လျင်း၊
ခုန်ပူ လှုပ်က၊
အပင်းကျ၊
တိုက်ကြဆေးများမင်း ဆိုတာတွေပင် ကျက်မှတ်ထားသည်။
ပိတုန်းကင်းများ ကိုက်သဖြင့် တွန့်တွန့်လူးနေသည့် သူငယ်ကို ကျောက်ချဉ်တစ်သွေးစာဖြင့် ချမ်းသာစေခဲ့သည်လည်း အကြိမ်ကြိမ်။
ငါ့သမီး လိုက်သွား၊
ရောဂါသည် သူငယ်ကိုကြည့်၊
လက္ခဏာကိုကြည့်၊
ပယောဂကိုကြည့် အဖေကတော့ သည်လောက်ပဲ မှာလိုက်သည်။
လူနာရှင်က ဆရာကျိုင်းကိုယ်တိုင် မကြွနိုင်၍သာ မကောင်းကို ပင့်ခဲ့ရသည်။
စိတ်ထဲ စနိုးစနောင့်တော့ ရှိပုံရလေသည်။
မကောင်းကတော့ ဆေးတောင်းကို မကာ လှည်းပေါ် စွေ့ခနဲတက်နှင့်ပြီ။
မြောက်ရွာရောက်တော့ မကောင်း လှည်းပေါ်ကဆင်းသည်။
သူနာမိန်းကလေးက ဆယ်နှစ်သမီးကလေး။
အေးခုတင်ကြီးတစ်ချပ်ပေါ်မှာ တင်းတိမ်ကြီးကာထားသည်။
မိန်းကလေးကို စမ်းကြည့်တော့ တစ်ကိုယ်လုံး အေးစက်နေသော်လည်း နဖူးတစ်နေရာတည်း ပူချစ်နေသည်။
အလင်းရောင်ကို မကြည့်နိုင်သဖြင့် မျက်လုံးတွေကို ပိတ်ထားရသည့် ကြာတေ မျက်ခွံကြီးတွေ သီးထနေသေးသည်။
မကောင်းက ခေါင်းရင်းမှာထိုင်ရင်း သူငယ်ကိုအကဲခတ်သည်။
ပထမဆုံးကြည့်ရသည့် သူငယ်နာ။
သည်တစ်ခါ အဖေဆေးဆရာမပါဘဲ တစ်ယောက် တည်း ကြွရသည့်ခရီး။
မှားလို့ မဖြစ်ပါ။
မကောင်းက ဘုရားစင်ရှေ့မှာ ပုဆစ်တုပ်လျက် ဘုရားရှင်ကိုကန်တော့သည်။
သူငယ်နာဖမ်းစားသော နတ်တို့ကို မေတ္တာပို့သည်။
ပြီးတော့မှ သူနာ၏ကျောကိုကြည့်သည်။
ရင်ကို ကြည့်သည်။
အသံကိုနားထောင်သည်။
စိတ်ထဲမှာလည်း သူငယ်နာရောဂါတွေ ဗလောင်ဆူနေသည့်အတွက် စိတ်ကိုဖြေလျော့ နေရသည်။
ငါမှားလို့မဖြစ်ဘူးဆိုသည့် စိတ်ကြောင့် မကောင်း ကိုယ်တိုင်ပင် ကတုန်ကယင် ရှိနေသည်။
သူငယ်နာကျဗဟုံးဆယ်ပါးဖြစ်သော နှလုံးစွဲကျဗဟုံး၊
အရိုးစွဲကျဗဟုံး၊
ပဆစ်ဒူးစွဲကျဗဟုံး၊
သည်းခြေစွဲကျဗဟုံး၊
လေဆွဲကျဗဟုံး၊
သွေးတက်ကျဗဟုံး၊
လေအပုပ်တက်ကျဗဟုံး၊
သွေးအပုပ်တက်ကျဗဟုံး၊
အရေစွဲကျဗဟုံးတွေကို ရောဂါလက္ခဏာနှင့်တကွ ရွတ်ကြည့်နေရသည်။
သူငယ်နာငန်းငါးပါးကကော။
သူငယ်နာလေငန်း၊
သူငယ်နာသွေးငန်း၊
သူငယ်နာသလိပ်ငန်း၊
သူငယ်နာငန်းပုပ်၊
သူငယ်နာအပြင်းဖမ်းငန်းတို့၏ သဘာဝကိုဖျိုးဖျိုးဖျပ်ဖျပ် တွေးရသည်။
အပုပ်သူငယ်နာတွေထဲက ကိုယ်တနွေးနွေးဝမ်းပြည့်၍ အော့တတ်အန်တတ်သော လေအပုပ်သူငယ်နာ၊
ရင်တွေ ချစ်ချစ်တောက်အောင်ပူကာ ရင်ကျပ်ချောင်းဆိုးသည့်အပြင် အရေအသား ခြောက်ခန်းသော သလိပ်ပုပ်သူငယ်နာ၊
ခြေပစ်လက်ပစ်ဖျားမည်။
ခြေနှစ်ချောင်းအေးလိုက်ပူလိုက်၊
ကိုက်လိုက်ခဲလိုက်ဖြစ်မည်။
ပြီးလျှင်မျက်နှာနှင့် နှုတ်ခမ်းများရုံ ရွဲ့တတ်သော သွေးပုပ်သူငယ်နာကလည်းရှိသေး။
သူငယ်နာဥပါဒါန် ခြောက်ပါးက ဘာတွေပါလိမ့်။
ခြေသည်းသိပ်၊
လက်သည်းသိပ်၊
လက်ကိုက်၊
လက်ကုပ်၊
မျက်စိနှိုက်၊
မျက်တောင်နှိုက်၊
နားနှိုက်၊
နှာခေါင်းနှိုက်သည့် သဘာဝတော့ သည်သူငယ်မှာမတွေ့ ရတော့ လိုက်ပါ။
ပါဒရက် သူငယ်နာဖြစ်သော ကိုယ်တစ်ပိုင်းပူ ကိုယ်တစ်ပိုင်းအေးပြီးလျှင် ခြေလက်အမွေး အသားအရေ ညစ်မွဲတတ်သော ဥဘယပါဒရက်လည်း ရှိသည်။
ခြေဖဝါး လက်ဖဝါးပူ၍ အရေအသား ခြောက်ခန်းကြုံလှီသော ဥတုပါဒရက်လည်းရှိသည်။
ခြေဖျားလက်ဖျားများ အဆစ်ဆစ်အေးလျက် ဝမ်းစူတတ်သော သီတပါဒရက်လည်းရှိသည်။
မကောင်း မေးကြည့်သလောက် သူငယ်က ငိုသည်ဆိုပြန်ရာ မုက္ခိခွဲ သူငယ်နာသုံးပါး များလားကြည့်ရသေးသည်။
တစ်ကိုယ်လုံး သိမ့်ခနဲ သိမ့်ခနဲလှုပ်ပြီး ငိုပြီဆိုရင် အဿမုက္ခိ စွဲပြီမှတ်၊
ကိုယ်ကလေး နွေးလိုက်ပူလိုက်နဲ့ ခေါင်းလည်အောင် ငိုသာဆိုရင်တော့ ငါ့သမီးနာဂမုက္ခိစွဲသယ်ခေါ်သယ်၊
မျက်စိစုံမှိတ်ပြီး ခါး ကော့အောင် ရင်ကော့အောင် ငိုသာဆိုရင်တော့ ယက္ခမုက္ခိစွဲသယ်လို့ မှတ်တော့။
ဒါကြောင့် ငိုသာကိုလည်း ခွဲခြားအောင်ကြည့် အဖေပြောဖူးသည့် စကားတွေကို မကောင်း ကြားယောင်သည်။
မကောင်း ကြည့်သလောက် တံတောင်ဆစ်ရိုး၊
လက်ဖျံရိုးတွေ အစွန်းထူသည်။
ကျောရိုး ရှိုက်သည်။
လက်ပြင် ကိုင်းသည်။
ရင်ညွန့်ရိုး၊
ညှပ်ရိုးတွေ ကော့လွန်းသည်။
အမြင်သာဆုံးကတော့ အလင်းရောင်ကို ထိတ်ကျည်းလန့်ကျည်းကြောက်ခြင်းဖြစ်သည်။
မကောင်း သည်ထက် အချိန်ယူလို့ မကောင်းနိုင်။
သူငယ်က မျက်လုံးမှိတ်သယ်၊
ရေငတ်သယ်၊
တစ်ခါတလေ ဓာတ်ကျိုးဓာတ်ပျက် ဝမ်းသွားချင်သယ်၊
ကစိမ်းကဝါးရှိသယ်ဆိုတော့ သူငယ်နာကြီးမဟုတ်ပါဘူး။
ကိုင်း ကျောက်ပျဉ်ယူပြီး နံ့သာနီတစ်ကန်လောက်သွေး၊
နဖူးနားရင်းတွေပိတ်နေအောင်လိမ်းရမယ်။
တစ်ယောက်က မန်ကျည်းရွက်ကြမ်းကြမ်း လက်တွင်းလေးဆုပ်စာလောက်ခူးပြီး ဆားထည့်ပြီးကြိတ်၊
ကြက်ဆူနီရွက်ထဲထည့်၊
ကြိတ်ပြီးသား မန်ကျည်းဆားနယ်ထည့်ထုပ်ပြီး မီးနွေးနွေးနဲ့ကင်၊
အရည်ကျအောင် ညှစ်ပြီးရင် မျက်လုံးစပ်နဲ့နဖူးတွေ လိမ်းရမယ်၊
ထုတ်ထားတဲ့ ကြက်ဆူနီရွက်နဲ့ ရောင်ရာကို ကပ်ရမယ် မာတြာနတ်အတွက် လုပ်ရကိုင်ရမှာကိုလည်း တစ်ဆက်တည်း မှာသည်။
ဆယ်နှစ်သမီးဆိုတော့ ရုက္ခဒေဝါ ရုက္ခစိုးဖမ်းစားခြင်းဖြစ် သည်။
မျက်စိနာခြင်း၊
မျက်စိတွေ့ခြင်း၊
မျက်ခွံပိတ်အောင် ရောင်ခြင်းသည် ရုက္ခစိုးဖမ်းစား၍ ဖြစ်ရသည်။
လက်ဆွံ့ ဆွံ့ ခြေဆွံ့ဆွံ့ရှိခြင်း၊
သွားတကြိတ်ကြိတ်ရှိခြင်းအတွက် ခေါပတောင်းတွင် မုန့်နှစ်ကို နတ်ရုပ်ပြုထည့်ရမည်။
ပန်းခုနစ်ပွင့်၊
သစ်သီးခုနှစ်လုံး၊