စစ်ကောင်စီက ထုတ်လုပ်နေသည့် မဲလိမ်မဲခိုးမည့် အီလက်ထရောနစ် မဲပေးစက် သို့မဟုတ် လူ့အခွင့်အရေးချိုးဖောက်စက် စစ်မင်းနိုင်သူ အကြမ်းဖက်စစ်အုပ်စုက သူတို့ရဲ့ တရားမဝင်အတုအယောင်ရွေး ကောက်ပွဲမှာ အသုံးပြုဖို့ ပြင်ဆင်နေတဲ့ အီလက်ထရောနစ် မဲပေးစက် ဆိုတာတွေဟာ မြန်မာနိုင်ငံမှာရှိတဲ့ ပြည်သူလူထုတဦးတယောက်ချင်းစီရဲ့ အခြေခံလူ့အခွင့်အရေးတွေကို အလွယ်တကူ ချိုးဖောက်နိုင်ဖို့ စနစ်တကျသေချာ ပြင်ဆင်ထားတဲ့ လူ့အခွင့်အရေးချိုးဖောက်စက် တွေပဲဖြစ်ပါတယ်။
အမှန်အတိုင်းပြောရမယ်ဆိုရင် မင်းအောင်လှိုင်ဦးဆောင်တဲ့ အကြမ်းဖက်စစ်အုပ်စုဟာ ရွေးကောက်ပွဲ တရပ်ကို ပြုလုပ်ပိုင်ခွင့်ရှိတဲ့ တရားဝင်အစိုးရတရပ်မဟုတ်သလို၊
တနိုင်ငံလုံး အတိုင်းအတာနဲ့ ရွေးကောက်ပွဲတရပ်ကို လုပ်ကိုင်ဆောင်ရွက်နိုင်စွမ်းလည်း ရှိမနေတဲ့ အခြေအနေဖြစ်ပါတယ်။
ဒါ့အပြင် အကြမ်းဖက်စစ်အုပ်စုရဲ့ ဒီလုပ်ရပ်ဟာ ရွေးကောက်ပွဲလို့ အမည်တပ်ထားတဲ့ တရားမဝင်သော၊
အတုအယောင်ဖြစ်သောလုပ်ပွဲ တခုသာဖြစ်မယ့်အပြင် သူတို့ရဲ့ လုပ်ပွဲမှာ သူတို့လိုချင်သော ရလဒ်ထွက်လာရေးအတွက် မဟုတ်မမှန်တဲ့ နည်းလမ်းပေါင်းစုံကို အသုံးပြုပြီး ဆောင်ရွက်သွားမှာ ဖြစ်တယ်ဆိုတဲ့အချက်ကလည်း ငြင်းမရတဲ့ သေချာမှုတစ်ခုပါ။
ဒါ့ကြောင့် အကြမ်းဖက် စစ်အုပ်စု မဖြစ်မနေပြုလုပ်သွားမှာဖြစ်တဲ့ မဟုတ်မမှန်သောနည်းလမ်းတွေကို တခုချင်းဆီ လိုက်လံ ထောက်ပြတာဟာ သူတို့ရဲ့ ကစားကွက်ထဲ ဝင်ကစားသလိုဖြစ်တာကြောင့် သိပ်ပြီး လုပ်လိုစိတ် မရှိပေမယ့် အခုကိစ္စကတော့ ပြည်သူတွေလည်း သိသင့်၊
အကြမ်းဖက်စစ်အုပ်စုရဲ့ အတုအယောင်လုပ်ပွဲကို ထောက်ခံဖို့ စိုင်းပြင်းနေတဲ့ နိုင်ငံအချို့နဲ့ ရွေးကောက်ပွဲကို ဘာလို့ ဆန့်ကျင်နေမလဲ လက်ခံလိုက် ပါလားလို့ ဘူမသိကိုးမသိနဲ့ စွတ်ပြောနေကြသူအချို့ သတိထားမိကြစေဖို့ ရည်ရွယ်ပြီး ဒီစာကို ရေးသားခြင်းဖြစ်ပါတယ်။
အထက်မှာပြောခဲ့သလိုပါပဲ အကြမ်းဖက်စစ်အုပ်စု အသုံးပြုဖို့ ပြင်ဆင်နေတဲ့ လျှပ်စစ်မဲပေးစက် ဆိုတာတွေဟာ မြန်မာနိုင်ငံမှာရှိတဲ့ ပြည်သူလူထုတဦးတယောက်ချင်းစီရဲ့ အခြေခံလူ့အခွင့်အရေးတွေကို အလွယ်တကူချိုးဖောက်နိုင်ဖို့ စနစ်တကျသေချာ ပြင်ဆင်ထားတဲ့ လူ့အခွင့်အရေးချိုးဖောက်စက် တွေပဲဖြစ်တယ်ဆိုတာကို ထပ်ရှင်းပြချင်ပါတယ်။
စက်ရဲ့ ပုံစံကတော့ ရိုးရိုးရှင်းရှင်းပါပဲ ဆန္ဒပြုစက် ထိန်းချုပ်စက် နဲ့ မဲပေးချက်ဖော်ပြတဲ့စက် ဆိုပြီး အပိုင်း ၃ ပိုင်း ပါဝင်ပါတယ်။
မြင်သာအောင်ရှင်းပြရရင် ပုံမှန်အားဖြင့် ကျွန်တော်တို့တွေ မဲပေးတဲ့အခါ မဲလက်မှတ်ထုတ်ပေးပြီး ဆန္ဒပြုခန်းထဲကိုသွားရတယ်။
ပြီးရင် ကိုယ်ကလွဲလို့ အခြားဘယ်သူမှ ရှိမနေတဲ့ ဆန္ဒပြုခန်းထဲ ရောက်တဲ့အခါ မဲလက်မှတ်ပေါ်က ကိုယ်ပေးချင်တဲ့ ပါတီတံဆိပ်ဘေးမှာ တံဆိပ်တုံးထုကြရတယ်။
ဘယ်သူ့ကိုမှလည်း မပေးချင်ဘူး၊
ရည်ရွယ်ချက်ရှိရှိကို ကိုယ့်မဲကို ပယ်မဲဖြစ်စေချင်တယ်ဆိုရင်လည်း ဘယ်ပါတီကိုမှ မဲမပေးတာမျိုး၊
တံဆိပ်တုံးကို အများကြီးထုပစ်တာမျိုးတွေလုပ်လို့ရတယ်။
ပြောရရင် ကိုယ်ရတဲ့ မဲလက်မှတ်ကို ကိုယ်က ဘာလုပ်လိုက်တယ်ဆိုတာဟာ ပြည်သူ တဦးတယောက်ချင်းစီ တိုင်းရဲ့ ပုဂ္ဂလိကလွတ်လပ်ခွင့် ပဲဖြစ်ပြီး ဘယ်သူမှ သိပိုင်ခွင့်မရှိဘူး။
ကိုယ့်ရဲ့ သဘောထားဆန္ဒကို မဲလက်မှတ်မှာ တနည်းနည်းနဲ့ ဖော်ပြပြီး အဲဒီ့ မဲလက်မှတ်ကို ကိုယ်တိုင် မဲပုံးထဲထည့်လိုက်တဲ့အခါ အခြား ဆန္ဒမဲလက်မှတ်တွေနဲ့ ရောသွားတဲ့အတွက် ပြည်သူတယောက်ချင်း ဆီဟာ ဘယ်သူ့ကို မဲပေးခဲ့တယ်၊
ဘယ်သူ့ကို မဲမပေးခဲ့ဘူး၊
ပယ်မဲလုပ်ခဲ့တယ် စတဲ့ ကိစ္စကို ကိုယ်တိုင်ကသာ ထုတ်မပြောခဲ့ဘူးဆိုရင် ဘယ်သူကမှ မသိတော့ပါဘူး။
ဒါက ပုံမှန် မဲပေးမှုအခြေအနေပါ။
အခု အကြမ်းဖက်စစ်အုပ်စု ဖန်တီးထားတဲ့ စက်ကို သုံးမယ်ဆိုရင်တော့ မဲစာရွက်ဆိုတာမရှိတော့ဘဲ ဆန္ဒပြုစက် လို့ခေါ်တဲ့ စက်ကနေ စက်ခလုတ်ကို နှိပ်ပြီး မဲပေးရမှာဖြစ်ပါတယ်။
အဲဒီ့ စက်ခလုပ်မှာ ကိုယ်နှိပ်လိုက်တဲ့ စက်ခလုပ်က ထိန်းချုပ်စက် လို့ ခေါ်တဲ့ စက်ဆီကို အတိအကျရောက်သွားမှာဖြစ်တာကြောင့် အမှတ်စဉ် ဘယ်လောက်က ဝင်လာတဲ့ မဲပေးသူ ဘယ်သူက ဘယ်ခလုပ်ကို နှိပ်သွားတယ် ဆိုတာဟာ ထိန်းချုပ်စက်မှာ အတိအကျကို ပေါ်နေမှာဖြစ်ပါတယ်။
အဲဒီ့တော့ အကြမ်းဖက်စစ်အုပ်စုဖန်တီးထားတဲ့ စက်ကို အသုံးပြုပြီး မဲပေးမယ်ဆိုရင် ပထမအဆင့်အနေနဲ့ မဲပေးသူရဲ့ ပုဂ္ဂလိကလွတ်လပ်ခွင့် ဟာ လုံးဝကို ကျိုးပေါက်သွားပါပြီ။
ဒုတိယတဆင့်ကို ထပ်ရှင်းပြချင်ပါတယ်။
ပုံမှန်အားဖြင့် လွတ်လပ်ပြီး တရားမျှတတဲ့ ရွေးကောက်ပွဲတွေမှာ မဲဆန္ဒရှင်တွေ မဲပေးကြအပြီးမှာ ဆန္ဒမဲလက်မှတ်တွေကို လေ့လာစောင့်ကြည့် သူတွေရှေ့မှာ တရွက်ချင်းစီရေတွက်ပါတယ်။