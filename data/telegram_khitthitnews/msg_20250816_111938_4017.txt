သပိတ်ကျင်းမြို့နယ်သို့ စစ်တပ်က လေယာဉ်ဖြင့် ဆင့်ကွဲ ပေါက်ကွဲစေတတ်သည့် ဗုံးများ ကျဲချ တိုက်ခိုက် ရန်ကုန်၊
ဇူလိုင် ၇ မန္တလေးတိုင်း၊
သပိတ်ကျင်းမြို့နယ်အတွင်းသို့ အကြမ်းဖက် စစ်တပ်က လေယာဉ်ဖြင့် ဆင့်ကွဲပေါက်ကွဲစေတတ်သည့် ဗုံးများ ကျဲချ တိုက်ခိုက်ခဲ့ကြောင်း ပြင်ဦးလွင်ခရိုင် ပြည်သူ့ကာကွယ်ရေးအဖွဲ့မှ တာဝန်ရှိသူ တစ်ဦးက ရန်ကုန်ခေတ်သစ် သတင်းဌာနထံသို့ ပြောဆိုသည်။
ဇူလိုင်လ ၆ ရက် နေ့ ညနေ ၄ နာရီ ၂၆ မိနစ်ခန့်အချိန် အကြမ်းဖက် စစ်တပ်၏ မိတ္ထီလာ လေတပ်မှ တက် လာသော တိုက် လေယာဉ် ၁ စီးဖြင့် သပိတ်ကျင်းမြို့နယ် ကွင်း ၂၉ ဂေါက်ကွင်းကို ဆင့်ကွဲပေါက်ကွဲစေတတ်သည့် ဗုံးများ ကျဲချ တိုက်ခိုက်ခဲ့ခြင်းဖြစ်ကြောင်း သိရှိရသည်။
အကြမ်းဖက် စစ်တပ်က ကွင်း ၂၉ ဂေါက်ကွင်းကို လေကြောင်း တိုက်ခိုက်မှု ၂ ကြိမ် ပြုလုပ်ခဲ့ခြင်းဖြစ်ပြီး ပြည်သူများ ထိခိုက်မှုမရှိသော်လည်း သစ်ပင်များသာ ထိမှန် ပျက်စီးခဲ့ကြောင်း သိရှိရသည်။
ညနေ ၄ နာရီ ၂၆ မိနစ်နဲ့ ၃၂ မိနစ်မှာ လေကြောင်း တိုက်ခိုက်မှု ၂ ကြိမ် ပြုလုပ်သွားတာပေါ့။
ကွင်း ၂၉ ဂေါက်ကွင်းကို ကျဲတာ ဗုံးသီးတွေ အသုံးပြု တိုက်ခိုက်သွားတာ ပြည်သူအထိအခိုက်မရှိပါဘူး ဟု ပြင်ဦးလွင်ခရိုင် ပြည်သူ့ကာကွယ်ရေးအဖွဲ့မှ တာဝန်ရှိသူက ရှင်းပြသည်။
ပြည်သူများ အနေဖြင့် အကြမ်းဖက် စစ်တပ်နှင့် ဝေးရာတွင် နေထိုင်ကြရန်နှင့် လေကြောင်းရန် ကာကွယ်နိုင်ရန် အတွက် ဗုံးခိုကျင်းများ တူးထားကြရန် ပြင်ဦးလွင်ခရိုင် ပြည်သူ့ကာကွယ်ရေးအဖွဲ့က အသိပေးနှိုးဆော်ထားသည်။