ထိုင်း မြန်မာ နယ်စပ် မောတောင်ဒေသ တိုက်ပွဲအတွင်း စစ်မှုထမ်း တပ်သားသစ် ၉ ဦး လက်နက် ၅ လက် ယူဆောင်လာပြီး အလင်းဝင် ရန်ကုန်၊
ဇူလိုင် ၂၂ တနင်္သာရီတိုင်း၊
ထိုင်း မြန်မာ နယ်စပ် မောတောင်ဒေသ တိုက်ပွဲအတွင်း စစ်မှုထမ်း တပ်သားသစ် ၉ ဦး လက်နက် ၅ လက် ယူဆောင်လာပြီး အလင်းဝင်ရောက်ခဲ့ကြောင်း ခွပ်ဒေါင်းတမန် အထူးစစ်ကြောင်းမှ တာဝန်ရှိသူ တစ်ဦးက ရန်ကုန်ခေတ်သစ် သတင်းဌာနထံသို့ ပြောဆိုသည်။
ဇူလိုင်လ အတွင်း ဖြစ်ပွားခဲ့သော တိုက်ပွဲများ၌ မြိတ် မောတောင် အာရှလမ်းမကြီးဘေးရှိ သိန်ခွန်းကျေးရွာ တိုက်ပွဲအတွင်းမှ စစ်မှုထမ်း တပ်သားသစ် ၉ ဦး သေနတ် ၅ လက်ယူဆောင်လာပြီး အလင်းဝင်ရောက်ခဲ့ကြောင်း သိရသည်။
အလင်းဝင်ရောက်လာသူ ၉ ဦးသည် အတင်းအဓမ္မ တပ်သားသစ် စုဆောင်းခံရသူများဖြစ်ပြီး ရှေ့တန်း စစ်မြေပြင်သို့ စေလွှတ်ခံရသူများဖြစ်ကာ စစ်ကောင်စီ လက်အောက်တွင် မနေလို၍ ပြည်သူ့ရင်ခွင်ခိုလူံလာသောကြောင့် တပ်မဟာ ၄ တပ်ရင်း ၁၁ တပ်ခွဲမှူးက ၁ ဦးလျှင်ငွေကျပ်သိန်း ၃၀ စီ အသီးသီးချီးမြှင့် ဂုဏ်ပြုခဲ့ကြောင်း သိရှိရသည်။
အဆိုပါ အလင်းဝင်လာသော စစ်မှုထမ်း တပ်သားသစ် ၃ ဦးသည် သေနတ် ၄ လက်၊
သေနတ် ၁ လက်နှင့် ကျည်ဘောက် ၁၅ ခု အပါအဝင် ကျည်များလည်း ယူဆောင်လာပြီး တပ်မဟာ ၄ တပ်ရင်း ၁၁ ထံ ဘက်ပြောင်းခိုလူံလာခဲ့ခြင်းဖြစ်ကြောင်း သိရသည်။
မြိတ် မောတောင် အာရှလမ်းမကြီးဘေးက သိန်ခွန်းကျေးရွာ တိုက်ပွဲအတွင်းမှာ စစ်မှုထမ်း တပ်သားသစ် ၉ ဦး သေနတ် ၅ လက်ယူဆောင်လာပြီး အလင်းဝင်ရောက်လာခဲ့တာပါ။
သူတို့ကို တပ်မဟာ ၄ တပ်ရင်း ၁၁ တပ်ခွဲမှူးက ၁ ဦးကို ငွေကျပ်သိန်း ၃၀ စီ အသီးသီးချီးမြှင့် ဂုဏ်ပြုထားပါတယ် ဟု ခွပ်ဒေါင်းတမန် အထူးစစ်ကြောင်းမှ တာဝန်ရှိသူ တစ်ဦးက ပြောဆိုသည်။
ထိုသို့ ဘက်ပြောင်းခိုလူံလာသူများကို ဘေးကင်းလုံခြုံစွာ စောင့်ရှောက်ထားပြီး ၎င်းတို့ဆန္ဒရှိသည့်အတိုင်း လွတ်မြောက် နယ်မြေသို့ပို့ဆောင်ပေးမည်ဖြစ်ကြောင်းနှင့် စစ်ကောင်စီ လက်အောက်တွင် တာ၀န်ထမ်းနေသော စစ်မှုထမ်းများ မည်သူမဆို ပြည်သူ့ရင်ခွင်သို့ အမြန်ဆုံး ဆက်သွယ်ခိုလူံကြရန် ခွပ်ဒေါင်းတမန် အထူးစစ်ကြောင်းက တိုက်တွန်းထားသည်။