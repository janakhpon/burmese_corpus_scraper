ဒိုက်ဦး ခမရ ၄၄၀ တပ်ရင်းနှင့် ရေးမြို့ ခလရ ၂၉၉ တပ်ရင်းမှ စစ်မှုထမ်းတပ်သားသစ် ၄ ဦးက လက်နက်ခဲယမ်းများနှင့်အတူ အလင်းဝင်လာပြီး အလင်းဝင်တပ်သားသစ်များမှာ စစ်တပ်၏ ပေါ်တာဆွဲ ဖမ်းဆီးခံရသူများဖြစ် ရန်ကုန်၊
ဇွန် ၁၀ ပဲခူးတိုင်း၊
ဒိုက်ဦးမြို့နယ် ခမရ ၄၄၀ တပ်ရင်းမှ စစ်မှုထမ်း တပ်သားသစ် ၂ ဦး သေနတ် ၂ လက်နှင့် လက်နက်ခဲယမ်းများ ယူဆောင်လာပြီး အလင်းဝင်လာကြောင်း အမှတ် ၂၇ စစ်ဗျူဟာနှင့် တပ်မဟာ ၁ တာဝန်ခံ ကိုအေးမင်းထွန်းက ရန်ကုန်ခေတ်သစ်သတင်းဌာနထံသို့ပြောဆိုသည်။
ဇွန်လ ၈ရက်နေ့ ဒိုက်ဦးမြို့နယ် ခမရ ၄၄၀ တပ်ရင်းမှ စစ်မှုထမ်း တပ်သားသစ် ၂ ဦးသည် လက်နက်၊
ခဲယမ်းများနှင့်အတူ ပြည်သူ့ကာကွယ်ရေးတပ်မတော်၊
စစ်ဗျူဟာ ၂၇ သို့ဆက်သွယ်ကာ အလင်းဝင်ရောက်လာခဲ့ကြောင်း အလင်းဝင်ရောက်လာသည့် စစ်မှုထမ်း တပ်သားသစ် ၂ ဦးသည် အကြမ်းဖက် စစ်တပ်၏ အတင်းအဓမ္မ တပ်သားစုဆောင်းခံရ သူများဖြစ်ပြီး စစ်မှုထမ်း အပတ်စဉ် ၃ နှင့် စစ်မှုထမ်း အပတ်စဉ် ၈ က စစ်မှုထမ်းသင်တန်းဆင်း တပ်သားသစ်များဖြစ်ကြောင်း သိရှိရသည်။
ပြည်သူတွေကနေတဆင့် ဗျူဟာထောက်လှမ်းရေးတွေကိုဆက်သွယ်ပြီး၊
ရောက်ရှိလာကြတာဖြစ်ပါတယ်။
အလင်းဝင်ရောက်လာတဲ့သူ ၂ ဦးက စစ်မှုထမ်းတပ်သားသစ်တွေပါပဲ။
အလင်းဝင်ရောက်လာတဲ့ စစ်မှုထမ်း တပ်သားသစ်တွေက မကွေးတစ်ယောက်နဲ့ ရန်ကုန်တစ်ယောက်ကပါ။
အလင်းဝင်ရောက်လာတဲ့ စစ်မှုထမ်းတပ်သားသစ်က စစ်မှုထမ်း သင်တန်းအပတ်စဉ်ကတော့ အပတ်စဉ် ၃ ၂၀၂၄နှင့် အပတ် ၈ ၂၀၂၄ ကပါ။
အပတ်စဉ်မတူကြဘူး။
စစ်မှုထမ်း တပ်သားသစ်က စစ်မှုထမ်းသင်တန်းကို ၃ ၂၀၂၄ကဗထူး၊
၈ ၂၀၂၄က ဂျိုးဖြူ မှ သင်တန်းတက်ရောက်ခဲ့တာပါ။
နှစ်ယောက်စလုံးကပေါ်တာဆွဲခံရတာပါ။
တစ်ယောက်ကစျေးဝယ်ထွက်ရင်းပေါ်တာဆွဲခံရတာပါ။
နောက်တစ်ယောက် အိမ်မှာ ညဘက် ဆွဲခံရတာပါ။
အလင်းဝင်ရောက်လာတဲ့ စစ်မှုထမ်း တပ်သားသစ် ၂ ဦးကို ဂုဏ်ပြုဆုငွေ ချီးမြှင့်မှာပါ ဟု အမှတ် ၂၇ စစ်ဗျူဟာနှင့် တပ်မဟာ ၁ တာဝန်ခံ ကိုအေးမင်းထွန်းကပြောဆိုသည်။
အလားတူ မွန်ပြည်နယ်၊
ရေးမြို့နယ် ခလရ ၂၉၉ မှ စစ်မှုထမ်းတပ်သားသစ် ဇေဇေအောင်နှင့် ညီညီသက်တို့ ၂ ဦးကလည်း လက်နက်ခဲယမ်းများနှင့်အတူ ရေးပြောက်ကျားတပ်၊
ဒေါနစစ်ကြောင်း ၂ ထံသို့ သေနတ် ၁ လက် ၊
ကျည်ဘောက် ၄ ဘောက်၊
ကျည် ၁၂၃ တောင့်တို့နှင့် အတူ အလင်းဝင်ရောက်လာကြောင်း သိရှိရသည်။