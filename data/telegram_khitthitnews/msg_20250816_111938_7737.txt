ဖားကန့်မြို့နယ်၊
လုံးခင်းကျောက်မျက်လုပ်ကွက်တွင် ကျောက်စိမ်းတူးဖော်ရေးကုမ္ပဏီပိုင်ကားများကို စစ်တပ်က ထပ်မံမီးရှို့ဖျက်ဆီးပြီး ဝန်ထမ်းများကို ရိုက်နှက်ဖမ်းဆီး ရန်ကုန်၊
ဇွန် ၄ အကြမ်းဖက် စစ်ကောင်စီက ဖားကန့်မြို့နယ်၊
လုံးခင်းကျောက်မျက်လုပ်ကွက်တွင် ကျောက်စိမ်းတူးဖော်ရေးကုမ္ပဏီပိုင်ကားများကို ထပ်မံ မီးရှို့ဖျက်ဆီးပြီး ဝန်ထမ်းများကို ရိုက်နှက်ဖမ်းဆီးနေကြောင်း ဒေသသတင်းရင်းမြစ်များက ပြောဆိုသည်။
ယနေ့ ဇွန်လ ၄ ရက်နေ့ မွန်းလွဲပိုင်း စစ်ကောင်စီက ဖားကန့်မြို့နယ်၊
လုံးခင်း၊
မှော်စီဇာကျောက်မျက်လုပ်ကွက်အတွင်းရှိ ကျောက်တူးဖော်ရေး ကုမ္ပဏီဝင်းအတွင်း ဝင်ရောက်ကာ ကားများကို မီးရှို့ခြင်း၊
ကုမ္ပဏီဝန်ထမ်းများကို ဖမ်းဆီး ရိုက်နှက်စစ်ဆေးမေးမြန်းခြင်းများ လုပ်ဆောင်ခဲ့ကြောင်း သိရှိရသည်။
ဒီနေ့ ကျောက်မျက်ကုမ္ပဏီဝင်းတွေထဲဝင်ပြီး ဖမ်းတယ် ဆီးတယ်။
ကားတွေကို မီးရှို့တယ်။
ဝန်ထမ်းတွေကို ရိုက်နှက်တယ်။
သောင်းကျန်းနေကြတာ။
မနေ့က ယမ်းဂိုဒေါင် ပေါက်ကွဲဖြစ်ပွားတဲ့နေရာမှာ စစ်တပ်က ဝင်လုပ်နေတာ ဟု ဒေသသတင်းရင်းမြစ်က ဆိုသည်။
ဖားကန့်ဒေသသို့ စစ်တပ်က စစ်ကြောင်းထိုးလာပြီးနောက် မေလ ၃၁ ရက်နေ့ကတည်းက စစ်ကောင်စီက ကျောက်မျက်လုပ်ကွက်များတွင် ဝင်ရောက်ဖျက်ဆီးမှုများ လုပ်ဆောင်ခဲ့ရာ ယနေ့ဖျက်ဆီးမှုများ အပါအဝင် ၃ ရက်မြောက်အဖြစ် ဖျက်ဆီးမီးရှို့များကို လုပ်ဆောင်နေခြင်းဖြစ်သည်။
မေလ ၃၁ ရက်နေ့တို့တွင် ဖားကန့်မြို့နယ်၊
လုံးခင်းကျေးရွာအုပ်စု၊
မှောင်စီဇာလုပ်ကွက်ရှိ ၁၁၁ ကုမ္ပဏီပိုင် ကားများနှင့် ကျောက်မျက်လုပ်ကွက် အဆောက်အအုံများကို ဝင်ရောက် မီးရှို့ဖျက်ဆီးခဲ့ခြင်း၊
ယမန်နေ့ ဇွန်လ ၃ ရက်နေ့ နံနက် ၈ နာရီ ၄၅ မိနစ်အချိန်တွင် ၁၁၁ ကုမ္ပဏီဝင်းအတွင်းမှ လုပ်ငန်းသုံးကားများကိုနှင့်ဘက်ဟိုးများကို မီးရှို့ ဖျက်ဆီးခြင်း၊
ယမန်နေ့ ဇွန်လ ၃ ရက်နေ့ မွန်းလွဲ ၁ နာရီအချိန် တင်အောင်ကြိုင် ကျောက်မျက်လုပ်ကွက်အတွင်းရှိ ယမ်းဂိုဒေါင်ကို ဒရုန်းဖြင့် ဗုံးကျဲတိုက်ခိုက်ခြင်း စသည့် အဖျက်လုပ်ရပ်များကို စစ်ကောင်စီတပ်က ဆက်တိုက် လုပ်ဆောင်လာခြင်းဖြစ်သည်။