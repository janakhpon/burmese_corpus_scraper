မူးမြို့နယ်ရှိ ကျေးရွာများကို စစ်တပ်က ၆ ရက်တာအတွင်း လက်နက်ကြီး၊
ဒရုန်း တို့ဖြင့် ဗုံး ၅၀ ကျော် ပစ်ခတ်တိုက်ခိုက်မှု ပြည်သူ ၁ ဦးသေဆုံးပြီး ၆ ဦး ပြင်းထန်ဒဏ်ရာရ ရန်ကုန်၊
ဩဂုတ် ၁၃ ပဲခူးတိုင်း၊
မူးမြို့နယ်ရှိ ကျေးရွာများကို အကြမ်းဖက် စစ်တပ်က ၆ ရက်တာအတွင်း လက်နက်ကြီး၊
ဒရုန်း တို့ဖြင့် ဗုံး ၅၀ ကျော် ပစ်ခတ်တိုက်ခိုက်ခြင်းကြောင့် ပြည်သူ ၁ ဦးသေဆုံးပြီး ၆ ဦး ပြင်းထန်ဒဏ်ရာရရှိခဲ့ကြောင်း ဗဟိုက ထုတ်ပြန်ထားသည်။
ဩဂုတ်လ ၅ ရက်နေ့ နံနက် ၅ နာရီ ၂၀ မိနစ်ခန့်တွင် အကြမ်းဖက် စစ်တပ်၏ ကညွတ်ကွင်း အခြေစိုက် ခမရ ၄၃၉ မှ စစ်သားများက ဟောင်ဝှစ်ဇာ လက်နက်ကြီးများဖြင့် ထီးဘားလော်ကျေးရွာ ငါးဘတ်အိုင်ကျေးရွာ ၊
သာယာကုန်းကျေးရွာ ၊
မြပုဂ္ဂိုလ်ချောင်းကမ်း ၊
ထွနီကုန်းကူး နှင့် မိဿလင်ကျေးရွာ တို့ကို ဗုံး ၃၄ လုံး ပစ်ခတ် တိုက်ခိုက်ခဲ့ကြောင်း သိရသည်။
ယင်းနေ့ နံနက် ၆ နာရီ ၄၀ မိနစ်ခန့်တွင်လည်း ဆင်မတောင် ခမရ ၃၅၁ တပ်ရင်းမှ စစ်သားများက ၁၂၀ မမ လက်နက်ကြီးများဖြင့် ကရင်မျက်ရဲကျေးရွာနှင့် ဗမာမျက်ရဲကျေးရွာတို့ကိုလည်း ဗုံး ၉ လုံးဖြင့် ထပ်မံ ပစ်ခတ် တိုက်ခိုက်ခဲ့ကြောင်း သိရှိရသည်။
ထို့ပြင် ဩဂုတ်လ ၆ ရက်နေ့ နံနက် ၅ နာရီ ၄၀ မိနစ်ခန့်တွင် ဆင်မတောင် ခမရ ၃၅၁ တပ်ရင်း၊
ဒုံးတိုကျေးရွာရှိ ခမရ ၅၉၉ တပ်ရင်းနှင့် ကညွတ်ကွင်း ခမရ ၄၃၉ တပ်ရင်းမှ စစ်သားများက ၁၂၀ မမ လက်နက်ကြီးများဖြင့် ကရင် ဗမာမျက်ရဲကျေးရွာ၊
ကညင်ဒိုင်းကူး ၊
ငါးမြစ်ချင်းရွာ၊
ဇဟားကြီးရွာတို့ကို ဗုံး ၁၀ လုံးဖြင့် ထပ်မံ ပစ်ခတ် တိုက်ခိုက်ခဲ့ကြောင်း၊
ဩဂုတ်လ ၇ ရက်နေ့တွင် ကညွတ်ကွင်း အခြေစိုက် ခမရ ၄၃၉ တပ်ရင်းက ဟောင်ဝှစ်ဇာ လက်နက်ကြီးဖြင့် ငတိုးခင်ကျေးရွာဗမာကို ဗုံး ၃ လုံး ပစ်ခတ် တိုက်ခိုက်ခဲ့ရာ ကျေးရွာနေပြည်သူ ဦးအောင်ကိုလင်း၊
ဒေါ်နန်းဘိုနှင့် ဦးအောင်သန်းဇော်တို့ ပြင်းထန် ဒဏ်ရာရရှိခဲ့ကြောင်း သိရသည်။
အလားတူ ဩဂုတ်လ ၈ ရက်နေ့တွင် ရွှေဝါတပ်ရင်း ခမရ ၃၀၇ မှ စစ်သားများက ၁၂၀ မမ လက်နက်ကြီးဖြင့် မအူပင်ကျေးရွာကို ဗုံး ၁ လုံးဖြင့် ပစ်ခတ် တိုက်ခိုက်ခဲ့ရာ ကျေးရွာနေပြည်သူ အသက် ၂၀ အရွယ် ကိုရဲလင်းသူ ဗုံးစထိမှန်ပြီး ပွဲချင်းပြီးသေဆုံးကာ အသက် ၂၇ နှစ်အရွယ် ကိုဇေယျာမျိုးလည်း ပြင်းထန်စွာ ဒဏ်ရာရရှိခဲ့ကြောင်း၊
ဩဂုတ်လ ၉ ရက်နေ့တွင် သံဘိုစခန်း ခမရ ၃၅၁ တပ်ရင်း၊
ဆင်မတောင် ခမရ ၃၅၁ နှင့် ကညွတ်ကွင်းမှ ခမရ ၄၃၉ တပ်ရင်းမှ စစ်သားများက ဗမာမျက်ရဲကျေးရွာ၊
ကရင်မျက်ရဲကျေးရွာ၊
မရမ်းစိမ်ကြီးကျေးရွာ၊
မရမ်းစိမ်လေးကျေးရွာနှင့် ဝေကော့ပယ်ခို ကျေးရွာများကို ဗုံး ၁၀ လုံးဖြင့် ထပ်မံ ပစ်ခတ် တိုက်ခိုက်ခဲ့ကြောင်း သိရှိရသည်။
ဩဂုတ်လ ၁၀ ရက်နေ့တွင် သံဘိုစခန်း ခမရ ၃၅၁ တပ်ရင်းမှ စစ်သားများက ဒရုန်းဖြင့် ဗမာမျက်ရဲ ကျေးရွာကို ဗုံး ၁ ကျဲချ တိုက်ခိုက်ခဲ့ကြောင်း၊
နတ်သံကွင်းမှ စစ်သားများကလည်း ၁၂၀ မမ လက်နက်ကြီးများဖြင့် ထွနီကုန်းကျေးရွာကို ဗုံး ၂ လုံး ပစ်ခတ်တိုက်ခိုက်ခဲ့ရာ နော်မူတေး နှင့် စောသားကြီး တို့ ဗုံးစထိမှန်ပြီး ပြင်းထန်ဒဏ်ရာရရှိကာ နေအိမ် ၃ လုံးလည်း ပျက်စီးခဲ့ကြောင်း သိရသည်။