ဝက်လက် ရေလည်မော်ရွာကို စစ်တပ်က ရဟတ်ယာဉ်ဖြင့် ထပ်မံ လာရောက် ပစ်ခတ်၍ ရွာလုံးကျွတ် ထွက်ပြေးနေရ ရန်ကုန်၊
ဇူလိုင် ၁၁ စစ်ကိုင်းတိုင်း၊
ဝက်လက်မြို့နယ်၊
ရေလည်မော်ရွာကို အကြမ်းဖက် စစ်တပ်က ရဟတ်ယာဉ်ဖြင့် ထပ်မံ လာရောက် ပစ်ခတ်၍ ရွာလုံးကျွတ် ထွက်ပြေးနေရကြောင်း တာဝန်ခံ ကိုနဂါးလေးက ရန်ကုန်ခေတ်သစ် သတင်းဌာနထံသို့ ပြောဆိုသည်။
ယနေ့ ဇူလိုင်လ ၁၁ ရက်နေ့ နံနက် ၉ နာရီခန့်တွင် ဝက်လက်မြို့နယ် အရှေ့ခြမ်းရှိ ရေလည်မော်ရွာကို တံတားဦး လေတပ်မှ တက်လာသည့် ၁ စီး က ပေါင် ၁၀၀ ဗုံးသီး ၆ လုံးကျဲချ တိုက်ခိုက်ခဲ့ပြီး စက်သေနတ်ဖြင့် ၁ ကြိမ် ပစ်ခတ် ခဲ့ပြီးနောက် မွန်းလွဲ ၁ နာရီကျော်ခန့်တွင် ရဟတ်ယာဉ်ဖြင့် ထပ်မံ လာရောက် ပစ်ခတ် တိုက်ခိုက်ခဲ့ကြောင်း သိရသည်။
အကြမ်းဖက် စစ်တပ်၏ ပထမ အကြိမ် လေကြောင်း တိုက်ခိုက်မှု အတွင်း အသက် ၅၀ ကျော်အရွယ် ပြည်သူ ၁ ဦးနှင့် ဒဏ်ရာရရှိသူများထဲမှ ပြည်သူ ၁ ဦး ထပ်မံ သေဆုံးခဲ့ပြီး ပြည်သူ ၇ ဦး ထိခိုက်ဒဏ်ရာရရှိခဲ့ကြောင်း သိရှိရသည်။
ထို ဗုံးကျဲ တိုက်ခိုက်မှု အတွင်း ထိခိုက် ဒဏ်ရာရရှိသူ ၈ ဦးမှာ အသက် ၁၄ နှစ်အရွယ် ကိုပြည့်ဖြိုးခန့်၊
အသက် ၇ နှစ်အရွယ် သွန်းစုခိုင်ထက် ၊
ကြည်ဇင်လင်း၊
အသက် ၉ နှစ်အရွယ် ထက်ဦးယံ၊
အသက် ၃၅ နှစ်အရွယ် ဦးသန်းဦး၊
အသက် ၄၁ နှစ်အရွယ် ဦးခင်မောင်ဆွေ ၊
အသက် ၃၃ နှစ် အရွယ် ကိုနေထက်လင်း၊
အသက် ၂၂ နှစ်အရွယ် မတုံတုံ တို့ ထိခိုက် ဒဏ်ရာရရှိခဲ့ကြောင်း သိရသည်။
ဒီနေ့ နံနက် ၉ နာရီလောက်မှာ ဝက်လက်မြို့နယ်၊
အရှေ့ခြမ်း ရေလည်မော်ရွာကို တံတားဦးက တက်လာတဲ့ ၁ စီးနဲ့ ၄ ကြိမ် ဗုံးကျဲ သွားတယ်။
အသက် ၅၀ ကျော်အရွယ် ပြည်သူ ၁ ဦးနဲ့ နောက်ထပ် ပြည်သူ ၁ ဦး ထပ်မံ သေဆုံးသွားတယ်။
ပြည်သူ ၇ ဦးလည်း ထိခိုက် ဒဏ်ရာရတယ်။
နောက်တစ်ကြိမ် ထပ်လာပစ်တာက ရဟတ်ယာဉ်နဲ့ ရွာလုံးကျွတ် ထွက်ပြေးနေတယ် ဟု တာဝန်ခံ ကိုနဂါးလေးက ပြောဆိုသည်။