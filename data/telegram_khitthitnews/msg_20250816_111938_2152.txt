ကျောက်ကြီးရှိ စစ်စခန်း ၂ ခုကို တိုက်ခိုက်သိမ်းပိုက်မှု စစ်တပ်ဘက်မှ ၁၆ ဦးသေဆုံးပြီး လက်နက်ခဲယမ်း အမြောက်အများ သိမ်းဆည်းရရှိကာ တပ်မိသားစုဝင်များပါ ဘေးလွတ်ရာ ကယ်ထုတ်ခဲ့ရ ရန်ကုန်၊
ဇူလိုင် ၂၆ ပဲခူးတိုင်း၊
ကျောက်ကြီးမြို့နယ်ရှိ အကြမ်းဖက် စစ်တပ်စခန်း ၂ ခုကို တိုက်ခိုက်သိမ်းပိုက်ရာ စစ်တပ်ဘက်မှ ၁၆ ဦးသေဆုံးပြီး လက်နက်ခဲယမ်း အမြောက်အများ သိမ်းဆည်းရရှိကာ တပ်မိသားစုဝင်များပါ ဘေးလွတ်ရာ ကယ်ထုတ်ခဲ့ရကြောင်း စစ်ဆင်ရေးနယ်မြေ ၂ ပြည်သူ့ကာကွယ်ရေး တပ်မတော်မှ တာဝန်ရှိသူတစ်ဦးက ရန်ကုန်ခေတ်သစ် သတင်းဌာနထံသို့ ပြောဆိုသည်။
ဇူလိုင်လ ၂၅ ရက်နေ့တွင် စစ်တောင်းမြစ်ဝှမ်း စစ်ဆင် ရေး အစီအမံဖြင့် ကျောက်ကြီးမြို့နယ်၊
ရင်းတိုက်ကုန်းကျေးရွာတွင် အထိုင်ချ တပ်စွဲထားသော အကြမ်းဖက် စစ်တပ်စခန်းကို ပြည်သူ့ကာကွယ်ရေးတပ်မတော်၊
အမှတ် ၂ စစ်ဆင်ရေးနယ် မြေ၊
ပဲခူးတိုင်းစစ်ဌာန၊
ဗျူဟာ ၂၅ ၊
အမှတ် ၃၇၀၂ တပ်ရင်း၊
အထူးကွန်မန်ဒိုတပ်ရင်း နှင့် တပ်ရင်း ၉ တို့ ပူးပေါင်း၍ တိုက်ခိုက်သိမ်းပိုက်နိုင်ခဲ့ကြောင်း သိရသည်။
ထို တိုက်ပွဲအတွင်း လက်နက်ကြီး၊
လက်နက်ငယ်များ၊
ခဲယမ်းများနှင့် စစ်သုံးဆက်စပ်ပစ္စည်းများစွာကို သိမ်းပိုက်ရရှိခဲ့ပြီး စစ်ကောင်စီတပ်သား ၆ ဦးသေဆုံးကာ ၂၀ ဦးထက်မနည်း ထိခိုက်ဒဏ်ရာများရရှိခဲ့ပြီး စစ်ကောင်စီ တပ်သားများ စခန်း စွန့်ခွာထွက်ပြေးသွားကြောင်း၊
တော်လှန်ရေးတပ်ဖွဲ့ဘက်မှလည်း ရဲဘော် ၁ ဦး မြင့်မြတ်စွာ ကျဆုံးခဲ့ပြီး ရဲဘော်အချို့လည်း ထိခိုက်ဒဏ်ရာရရှိခဲ့ကြောင်း သိရှိရသည်။
အလားတူ ယင်းနေ့တွင် ကျောက်ကြီးမြို့နယ်၊
လက်ပတ်ကျေးရွာတွင် အထိုင်ချတပ်စွဲထားသော အကြမ်းဖက် စစ်တပ်စခန်းကိုလည်း ပဲခူးတိုင်း စစ်ဌာန၊
ဗျူဟာ ၂၄ ၊
အမှတ် ၃၅၀၃ တပ်ရင်း၊
နဂါးနီတပ်ရင်း၊
ဗျူဟာ ၂၆ ၊
တော်ဝင်ဒေါင်းတပ်ရင်း၊
အမှတ် ၃၇၀၃ တပ်ရင်း၊
တောကျီးကန်းတပ်ရင်း နှင့် တပ်ရင်း ၈ တို့က ဝင်ရောက် တိုက်ခိုက်ခဲ့ကြောင်း သိရသည်။
ထို တိုက်ပွဲအတွင်း အကြမ်းဖက် စစ်ကောင်စီတပ်သား ၁၀ ဦးထက်မနည်း ထိခိုက် သေဆုံးခဲ့ကာ တော်လှန်ရေးတပ်ဖွဲ့များဘက်မှ ရဲဘော် ၁ ဦး မြင့်မြတ်စွာ ကျဆုံးခဲ့ပြီး ၂ ဦး ထိခိုက်ဒဏ်ရာရရှိခဲ့ကြောင်း၊
ထို့ပြင် တိုက်ပွဲအတွင်း ပိတ်မိနေ သည့် စစ်တပ် မိသားစုဝင်များကိုလည်း တော်လှန်ရေးတပ်ဖွဲ့များက ဘေးလွတ်ရာသို့ ပို့ဆောင်ပေးခဲ့ရကြောင်း သိရှိရသည်။