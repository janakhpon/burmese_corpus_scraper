ဗန်းမော်မြို့သို့ စစ်သင်္ဘော ၉ စီး ရောက်ရှိသွားပြီး ပြည်သူများကို ပေါ်တာဆွဲ ဖမ်းဆီးကာ သင်္ဘောပေါ်မှ ပစ္စည်းများကို ချခိုင်းပြီး လုံခြုံရေး အပြည့်ချထား ရန်ကုန်၊
ဩဂုတ် ၂ ကချင်ပြည်နယ်၊
ဗန်းမော်မြို့သို့ စစ်သင်္ဘော ၉ စီး ရောက်ရှိသွားပြီး ပြည်သူများကို ပေါ်တာဆွဲ ဖမ်းဆီးကာ သင်္ဘောပေါ်မှ ပစ္စည်းများကို ချခိုင်းပြီး လုံခြုံရေး အပြည့်ချထားကြောင်း ဒေသ ပြည်သူများက ရန်ကုန်ခေတ်သစ် သတင်းဌာနထံသို့ ပြောဆိုသည်။
ယနေ့ ဩဂုတ်လ ၂ ရက်နေ့တွင် အကြမ်းဖက် စစ်တပ်၏ သင်္ဘောအုပ်စုမှ ၉ စီးသည် ဗန်းဗော်မြို့သို့ ရောက်ရှိလာပြီးနောက် စစ်ကောင်စီ တပ်သားများက ပြည်သူများကို ပေါ်တာဆွဲ ဖမ်းဆီးခဲ့ကြောင်း သိရသည်။
ထိုသို့ ပေါ်တာဆွဲ ဖမ်းဆီးထားသူများကို အင်္ကျီအပြာများ ဝတ်ဆင်ခိုင်းပြီး သင်္ဘောပေါ်ပစ္စည်းများကို ချခိုင်းကာ အကြမ်းဖက် စစ်ကောင်စီ တပ်သား အများအပြားဖြင့် လုံခြုံရေး အပြည့်ချထားကြောင်း သိရှိရသည်။
ဗန်းမော်ကို စစ်ခွေး သင်္ဘောတွေရောက်လာပြီ သင်္ဘော ၉ စီးပဲရောက်တယ်။
စစ်ခွေးတွေက သင်္ဘောမရောက်မီတည်းက ပြည်သူတွေ ပေါ်တာဆွဲ ဖမ်းဆီးပြီးအင်္ကျီ အပြာတွေ ဝတ်ခိုင်းထား သူတို့ လူမှားပြီး ပစ်မိမှာစိုးလို့တဲ့ မြို့ထဲက ဦးညဏ်ရင် စတိုးလမ်းဒေါင့်မှာလည်း စစ်ခွေးတွေ အများကြီး စောင့်နေတယ် ဟု ဒေသပြည်သူ တစ်ဦးက ပြောဆိုသည်။
အဆိုပါ စစ်သင်္ဘော အုပ်စုသည် ရွှေကူမြို့ကို ဇူလိုင်လ ၂၈ ရက်နေ့တွင် ရောက်ရှိလာခြင်းဖြစ်ပြီး ၊
ပူးပေါင်းတပ်ဖွဲ့များ၏ အကြိမ်ကြိမ် လိုက်လံ တိုက်ခိုက်မှုကြောင့် သင်္ဘော ၃ စီး မီးလောင် ပျက်စီးကာ ဗန်းဗော်ဘက်ကို သွားရောက်နိုင်ခြင်းမရှိဘဲ ရွှေကူမြို့ဘက်ကိုသာ အကြိမ်ကြိမ် ပြန်လည် ဆုတ်ခွာခဲ့ရပြီးမှ ဗန်းမော်မြို့ကို ရောက်ရှိလာခဲ့ခြင်းဖြစ်ကြောင်း သိရသည်။
ယင်း သင်္ဘော အုပ်စုသည် ဇူလိုင်လပိုင်းက မန္တလေးမြို့မှ ဧရာဝတီမြစ်ကြောင်းအတိုင်း ထွက်ခွာလာခဲ့စဉ်ကလည်း သပိတ်ကျင်းမြို့နယ်အတွင်း တော်လှန်ရေး တပ်ဖွဲ့များ ဖြတ်တောက် ပိတ်ဆို့ တိုက်ခိုက်ခြင်းကြောင့် စစ်သင်္ဘော ၁ စီး ပျက်စီး မီးလောင်ကာ ၁ စီးမှာ နစ်မြုပ်ခဲ့ပြီး သင်္ဘော ၂ စီးမှာလည်း ဆက်လက်မောင်းနှင်နိုင်ခြင်း မရှိခဲ့ကြောင်း သိရှိရသည်။