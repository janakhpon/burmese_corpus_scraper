ဖားဆောင်းမြို့အနီးကို စစ်တပ်က လေယာဉ်ဖြင့် ဗုံးကျဲ တိုက်ခိုက်မှု ပြည်သူ ၃ ဦး ထိခိုက်ဒဏ်ရာရ၊
ကျောက်ကြီး တွင်လည်း ပြည်သူများကို ပစ်မှတ်ထား၍ စစ်တပ်က ၈ ရက်တာအတွင်း ဒရုန်းဖြင့် အကြိမ် ၂၀ တိုက်ခိုက် ရန်ကုန်၊
ဩဂုတ် ၈ ကရင်နီပြည်နယ်၊
ဖားဆောင်းမြို့အနီးကို အကြမ်းဖက် စစ်တပ်က လေယာဉ်ဖြင့် ဗုံးကျဲ တိုက်ခိုက်ခြင်းကြောင့် ကလေးငယ်များ အပါအဝင် ပြည်သူ ၃ ဦး ထိခိုက်ဒဏ်ရာရရှိခဲ့ကြောင်း ဒေသပြည်သူများက ရန်ကုန်ခေတ်သစ် သတင်းဌာနထံသို့ ပြောဆိုသည်။
ယနေ့ ဩဂုတ်လ ၈ ရက်နေ့ နံနက် ၁၀ နာရီခန့်တွင် ဖားဆောင်းမြို့နှင့် ခဲမဖြူရွာ အနီးကို အကြမ်းဖက် စစ်တပ်က တိုက်ပွဲဖြစ်ပွားခြင်းမရှိဘဲ လေယာဉ်ဖြင့် ဗုံးကျဲ တိုက်ခိုက်ခဲ့ခြင်းဖြစ်ကြောင်း သိရသည်။
အကြမ်းဖက် စစ်တပ်၏ လေကြောင်း တိုက်ခိုက်မှု အတွင်း ကလေးငယ်များ အပါအဝင် ပြည်သူ ၃ ဦး ထိခိုက်ဒဏ်ရာရရှိခဲ့ကြောင်း သိရှိရသည်။
တိုက်ပွဲဖြစ်ပွားခြင်းမရှိဘဲ လေယာဉ်နဲ့ ဗုံးကျဲ တိုက်ခိုက်သွားတာ ဖားဆောင်းမြို့နဲ့ ခဲမဖြူရွာ တဝိုက်ကို ကျဲချ တိုက်ခိုက်သွားတာ ကလေးငယ်တွေ အပါအဝင် ပြည်သူ ၃ ဦး ထိခိုက်ဒဏ်ရာရတယ်။
ဒီနေ့ နံနက် ၁၀ နာရီလောက်ကျဲချ တိုက်ခိုက်သွားတာ ဟု ဒေသပြည်သူ တစ်ဦးက ပြောဆိုသည်။
အလားတူ ပဲခူးတိုင်း၊
ကျောက်ကြီးမြို့နယ်တွင်လည်း အကြမ်းဖက် စစ်တပ်က အရပ်သား ပြည်သူများကို ပစ်ခတ်ထား၍ ဒရုန်းဖြင့် အကြိမ် ၂၀ ထက်မနည်း တိုက်ခိုက်ခဲ့ကြောင်း ဗဟိုက ထုတ်ပြန်ထားသည်။
ဇူလိုင်လ ၂၁ ရက်နေ့တွင် ခလရ ၂၆၄ တပ်ရင်းမှ လက်နက်ကြီး ၁၂၀ မမ ဖြင့် ကြိတ်ကွင်းကျေးရွာ၊
လေးအိမ်စု လယ်ကွင်းတို့ကို ပစ်ခတ် တိုက်ခိုက်ခဲ့ပြီး နေအိမ် ၁ လုံး ပျက်စီးခဲ့ကြောင်း၊
ဇူလိုင်လ ၂၅ ရက်နေ့တွင် တောဝိကျေးရွာမှ စစ်သားများက ကျွန်းကုန်း ကျေးရွာ အနောက်ဘက်ခြမ်းကို လက်နက်ကြီး ၈၁ မမဖြင့် ၁ ကြိမ် ပစ်ခတ် တိုက်ခိုက်ခဲ့ကြောင်း သိရသည်။
အလားတူ ဇူလိုင်လ ၂၉ ရက်နေ့တွင် ပဲနွယ်ကုန်းမှ စစ်သားများက နံဇလေး ကျေးရွာ နှင့် ဇရပ်ခင်ကျေးရွာ အကြားကို လက်နက်ကြီး ၁၂၀ မမ ၃ လုံး ပစ်ခတ်ခဲ့ကြောင်း၊
သဲဖြူရွာနှင့် သစ်ရွာ အကြားကိုလည်း ကာမီကာဇေ ဒရုန်းဖြင့် ၁ ကြိမ် ပစ်ခတ် တိုက်ခိုက်ခဲ့ကြောင်း၊
ဇူလိုင်လ ၃၀ ရက် နေ့တွင် ပဲနွယ်ကုန်းမှ စစ်သားများက သဲဖြူရွာဘေးကို လက်နက်ကြီး ၁၂၀မမ ၂ လုံး၊
သဲဖြူရွာလယ်ကွင်းတွင် လက်နက်ကြီး ၁၂၀ မမ ၃ ပစ်ခတ်ခဲ့ပြီး သဲဖြူရွာထိပ်ကိုလည်း ကာမီကာဇေ ဒရုန်းဖြင့် ၁ ကြိမ် တိုက်ခိုက်ခဲ့ကြောင်း သိရှိရသည်။
ထို့ပြင် ဩဂုတ်လ ၁ ရက်နေ့တွင် ခလရ ၆၀ မှ စစ်သားများက ညောင်တန်းရွာကို လက်နက်ကြီး ၃ လုံး ပစ်ခတ်ခဲ့ရာ ဘုန်းကြီးကျောင်း ဓမ္မာရုံ လက်နက်ကြီးထိမှန် ပျက်စီးခဲ့ကြောင်း၊
ဩဂုတ်လ ၃ ရက်နေ့တွင် စစ်တပ်က ကာမီကာဇေဒရုန်းဖြင့် ရန်မျိုးအောင် တံတား အနောက်ဘက်ခြမ်းကို ၅ ကြိမ်၊
ပိုးလိုးနိုဖိုး လယ်ဝိုင်းကြီး ကျေးရွာကို ၁ ကြိမ်၊
ရန်မျိုးအောင် ကျေးရွာကို ၃ ကြိမ်၊
ရန်မျိုးအောင်တံတားကို ၂ ကြိမ် တိုက်ခိုက်ခဲ့ကြောင်း၊
ဩဂုတ်လ ၄ ရက်နေ့တွင် ဘာဘူကုန်းကျေးရွာမှ စစ်သားများက ဒရုန်းဖြင့် ကြိတ်ကွင်းကျေးရွာအတွင်းကို ၁၅ မိနစ်ခြားတစ်ကြိမ် ဗုံးကျဲ တိုက်ခိုက်ခဲ့ပြီး နေအိမ် ၁ လုံး ပျက်စီးကာ သူဌေးကုန်းကျေးရွာကိုလည်း ဒရုန်းဖြင့် ၁၂၀ မမ ဗုံး ၂ လုံးကျဲချ တိုက်ခိုက်ခဲ့ခြင်းကြောင့် နေအိမ် ၁ လုံးနှင့် ဆိုင်ကယ် ၁ စီး ထိမှန်ပျက်စီးခဲ့ကြောင်း သိရသည်။
ဩဂုတ်လ ၅ ရက်နေ့ ညနေ ၆ နာရီခန့်တွင် သူဌေးကုန်းဘူတာမှ စစ်သားများ၏ ဒရုန်းကား ၁ စီးရောက်ရှိလာပြီး နွားရေချောင်းကျေးရွာကို ဒရုန်းဖြင့် ၁၂၀ မမ ဗုံးသီး ၁ လုံး ကျဲချ တိုက်ခိုက်ခဲ့ရာ နေအိမ် ၁ လုံးနှင့် ဆိုင်ကယ် ၁ စီး ထိမှန်ပျက်စီးခဲ့ပြီး ညနေပိုင်း ထပ်မံ ဗုံးကျဲ တိုက်ခိုက်ခြင်းကြောင့် ကိုးနဝင်း ဘုရားဝင်းအတွင်း ကြရောက်ပေါက်ကွဲခဲ့ပြီး စေတီ ၁ ဆူ ပျက်စီးခဲ့ကြောင်း သိရှိရသည်။