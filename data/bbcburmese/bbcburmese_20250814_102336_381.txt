ဓာတ်ပုံ ရင်းမြစ် တရုတ်နိုင်ငံ နဲ့ အကောင်းအဆိုးဒွန်တွဲတဲ့ ဆက်ဆံရေးရှိခဲ့သူ သမ္မတဟောင်းကို ဘေဂျင်းမှာလုပ်တဲ့ အရေးကြီး အခမ်းအနားတစ်ခုကို တက်ရောက်စေတာက စစ်ရေးလွှမ်းမိုးထားတဲ့ မြန်မာ့နိုင်ငံရေးကို ပုစ္ဆာတစ်ပုဒ် ထပ်တိုးစေပါတယ်။
တရုတ်နိုင်ငံရဲ့ ဖိတ်ကြားမှုက နေပြည်တော် ခြောက်လုံးတန်းမှာ စာရေး၊
ပန်းချီဆွဲ၊
အပင်စိုက်ပြီး အေးအေးလူလူနေထိုင်တဲ့ သမ္မတဟောင်း ဦးသိန်းစိန် ကို နိုင်ငံရေးသတင်းတွေကြားထဲ ပြန်ရောက်သွားစေပါတယ်။
တရုတ်သမ္မတ ရှီကျင်းပင်ကိုယ်တိုင် တက်ရောက်တဲ့ ဒီအခမ်းအနားမှာ ဗိုလ်ချုပ်မှူးကြီးမင်းအောင်လှိုင် နဲ့ စစ်ကောင်စီ ကို ကျော်လွန်ပြီး အငြိမ်းစားသမ္မတကို ဖိတ်ခဲ့တာကိုလည်း အကဲခတ်တွေက သတိပြုမိကြပါတယ်။
ဦးသိန်းစိန်ရဲ့ တရုတ်ခရီးစဉ်ဟာ ငြိမ်းချမ်းစွာအတူယှဉ်တွဲနေထိုင်ရေး မူကြီး ၅ ရပ် ချမှတ်ခဲ့တဲ့ နှစ် ၇၀ ပြည့်အထိမ်းအမှတ်အခမ်းအနား ကို တက်ရောက်တာထက် ပိုတဲ့ တခြားအဓိပ္ပါယ်တွေ ရှိနေတယ် လို့ ကျွမ်းကျင်သူတွေက သုံးသပ်ကြပါတယ်။
ဓာတ်ပုံ ရင်းမြစ် ဦးသိန်းစိန်ဟာ သူစိတ်ချရတဲ့ တပည့်တွေကို ဇွန်လဆန်းကစလို့ တာဝန်ပေးချက်တချို့ ပြန်လုပ်လာလို့ ထူးခြားမှုတစ်ခုရှိနေတာကို ခြောက်လုံးတန်းနဲ့ နီးစပ်သူတွေက သတိထားမိခဲ့ကြပါတယ်။
အဖတ်အများဆုံး ထူးခြားနေပြီဆိုတာတော့ သိတယ်။
ဘာမှန်းသာမသိတာ။
တရုတ်သံရုံးက ထုတ်ပြန်တော့မှ သဘောပေါက်တော့တယ် လို့ သမ္မတဟောင်းအိမ်ကို အဝင်အထွက်ရှိသူတစ်ဦးက ဘီဘီစီကို ပြောပါတယ်။
ငြိမ်းချမ်းစွာအတူယှဉ်တွဲနေထိုင်ရေး မူကြီး ၅ ရပ်ချမှတ်ခဲ့တဲ့ နှစ် ၇၀ ပြည့်အထိမ်းအမှတ်အခမ်းအနား ကို တက်ရောက်ဖို့ ဇွန် ၂၇ ရက်မှာ နေပြည်တော်ကနေ သမ္မတဟောင်းဦးသိန်းစိန် ထွက်ခွာသွားတဲ့သတင်းကို တရုတ်သံရုံးက စတင်ဖော်ပြခဲ့တာဖြစ်ပါတယ်။
နောက်ဆုံးရ သတင်းနဲ့ မျက်မှောက်ရေးရာအစီအစဉ်များ ပေါ့ဒ်ကတ်စ်အစီအစဉ်များ နေပြည်တော်ကိုလာတဲ့ တရုတ်ကိုယ်စားလှယ်တွေဟာ ခြောက်လုံးတန်းကို ဝင်လာလေ့ရှိပြီး တပ်ကိုသြဇာညောင်းသူ အငြိမ်းစားဗိုလ်ချုပ်မှူးကြီး သန်းရွှေနဲ့ သမ္မတဟောင်းဦးသိန်းစိန်တို့ကို တွေ့ဆုံလေ့ရှိပါတယ်။
ရာဇသင်္ဂဟအဝိုင်းအနီးမှာရှိတဲ့ ခြောက်လုံးတန်းမှာ အခုအငြိမ်းစားယူသွားကြပြီဖြစ်တဲ့ အရင် စစ်အစိုးရ ခေါင်းဆောင်တွေဖြစ်ကြတဲ့ နအဖ နိုင်ငံတော်အေးချမ်းသာယာရေးနဲ့ ဖွံ့ဖြိုးရေးကောင်စီ ဥက္ကဋ္ဌ ဗိုလ်ချုပ်မှူးကြီးသန်းရွှေ၊
အဖွဲ့ဝင်တွေဖြစ်တဲ့ ဒုတိယဗိုလ်ချုပ်မှူးကြီးမောင်အေး၊
ဗိုလ်ချုပ်ကြီးသူရရွှေမန်း၊
ဗိုလ်ချုပ်ကြီးသိန်းစိန်၊
ဒုတိယဗိုလ်ချုပ်ကြီးသီဟသူရတင်အောင်မြင့်ဦး နဲ့ ဒုတိယဗိုလ်ချုပ်ကြီးတင်အေး တို့ နေထိုင်ကြပါတယ်။
တရုတ်ရဲ့ ဖိတ်ကြားမှုကို ဦးသိန်းစိန်က ချက်ချင်းအဖြေမပေးခဲ့ဘဲ ဗိုလ်ချုပ်မှူးကြီးမင်းအောင်လှိုင် နဲ့ တိုင်ပင်ပြီးမှသာ အဖြေပေးခဲ့တယ် လို့ နီးစပ်သူတွေက ပြောပါတယ်။
ဦးသိန်းစိန်ကို ဖိတ်ကြားဖို့ တရတ်သံရုံးက စစ်ကောင်စီရဲ့ သဘောတူညီမှုကို အရင်တောင်းခဲ့ပြီး လေးရက်ကြာခရီးစဥ် ဖြစ်တဲ့အကြောင်း စစ်ကောင်စီ သတင်းထုတ်ပြန်ရေးအဖွဲ့ခေါင်းဆောင် ဗိုလ်ချုပ်ဇော်မင်းထွန်းက ဘီဘီစီကို ပြောပါတယ်။
ဦးသိန်းစိန် ရဲ့ တရုတ်ခရီးစဉ်ကို လေတပ် အထူးလေယာဉ် နဲ့ စီစဉ်ပေးခဲ့ပြီး ကာကွယ်ရေးဝန်ကြီးက ဦးဆောင်လို့ လေဆိပ်ကို လိုက်ပို့ခဲ့ပါတယ်။
ဦးသိန်းစိန်အစိုးရရဲ့ နိုင်ငံခြားရေးဝန်ကြီးဟောင်း လက်ရှိ စစ်ကောင်စီအဖွဲ့ဝင် ဦးဝဏ္ဏမောင်လွင်၊
တရုတ်နဲ့ဆက်ဆံရေးကောင်းရှိတဲ့ စစ်ကောင်စီဥက္ကဋ္ဌရုံး ဝန်ကြီး ဦးကိုကိုလှိုင်၊
နိုင်ငံခြားရေးဒုဝန်ကြီး ဦးလွင်ဦး တို့လည်း လိုက်ပါပို့ဆောင်ပါတယ်။
သမ္မတဟောင်းအတွက်က အဆောင်အယောင်ရှိတယ်၊
လိုက်ပို့တဲ့ လူတွေကို ကြည့်ရင် နိုင်ငံတော်အဆင့်ခရီးစဉ် လို့ ပြောလို့ရတယ် လို့ နေပြည်တော်က စစ်ရုံး နဲ့ နီးစပ်တဲ့ သတင်းအရင်းအမြစ်တစ်ဦးက ပြောပါတယ်။
သမ္မတဟောင်းဦးသိန်းစိန်အပါအဝင် လိုက်ပါနှုတ်ဆက်သူအားလုံးက အရပ်ဝတ်တွေဝတ်ထားကြပေမယ့် စစ်ဘက်ကနေ ကူးပြောင်းလာသူတွေပဲဖြစ်ကြပါတယ်။
ငြိမ်းချမ်းစွာအတူယှဉ်တွဲနေထိုင်ရေး မူကြီး ၅ ရပ် ဟာ တရုတ်အစိုးရအတွက် အင်မတန်မှ အရေးကြီးတဲ့ နိုင်ငံခြားရေးမူဝါဒ ထဲက တခုလို့ တရုတ်အရေးကျွမ်ကျင်သူတွေက ပြောပါတယ်။
သမ္မတဟောင်းဦးသိန်းစိန် နဲ့အတူ မြန်မာနိုင်ငံမဟာဗျူဟာနှင့် နိုင်ငံတကာလေ့လာရေးအဖွဲ့ဥက္ကဋ္ဌ ဦးသန့်ကျော်၊
မြန်မာ တရုတ်ချစ်ကြည်ရေးအသင်းဥက္ကဋ္ဌ ဦးတင်ဦး၊
ဦးနု ဒေါ်မြရီဖောင်ဒေးရှင်းဥက္ကဋ္ဌ ဒေါ်သန်းသန်းနုနဲ့ တာဝန်ရှိသူတွေ လိုက်ပါသွားကြပါတယ်။
မြန်မာနိုင်ငံမဟာဗျူဟာနှင့် နိုင်ငံတကာလေ့လာရေးအဖွဲ့က နိုင်ငံခြားရေးဝန်ကြီးဌာနက ဖွဲ့ပေးထားတာဖြစ်ပြီး ဦးသန့်ကျော်က နိုင်ငံခြားရေးဒုဝန်ကြီး ဟောင်းဖြစ်ပါတယ်။
ဒေါ်သန်းသန်းနု ကတော့ နိုင်ငံတော်ဝန်ကြီးချုပ်ဟောင်း ဦးနုရဲ့ သမီး ဖြစ်ပါတယ်။
ဓာတ်ပုံ ရင်းမြစ် ငြိမ်းချမ်းရေးစွာအတူယှဉ်တွဲနေထိုင်ရေး အခြေခံမူ ငါးချက်ကို ဘန်ဒေါင်းမူငါးရပ်လို့ လူသိများပြီး ပါလီမန်ဒီမိုကရေစီခေတ် ဦးနု ဝန်ကြီးချုပ်တာဝန်ယူချိန်မှာ ပေါ်ပေါက်ခဲ့တဲ့ သဘောတူညီမှုဖြစ်ပါတယ်။
၁၉၅၅ ဧပြီလက အင်ဒိုနီးရှားနိုင်ငံ ဘန်ဒေါင်းမြို့မှာကျင်းပခဲ့တဲ့ ညီလာခံမှာ သဘောတူစာချုပ် ချုပ်ဆိုခဲ့တာဖြစ်ပြီးအာရှ၊
အာဖရိက နိုင်ငံပေါင်း ၂၉ နိုင်ငံက အတည်ပြုခဲ့ကြတာပါ။
ဘန်ဒေါင်းမူလို့ သိကြတဲ့ ဒီမူတွေကို အခြေခံပြီး ၁၉၆၁ မှာ ဘက်မလိုက်လှုပ်ရှားမှုအဖွဲ့ကြီး ပေါ်ပေါက်လာခဲ့တာ ဖြစ်ပါတယ်။
မူ ၅ ချက်ထဲမှာ နိုင်ငံတစ်နိုင်ငံ ပိုင်နက်နယ်ပယ် တည်တံ့ရေးနဲ့အချုပ်အခြာအာဏာကို အခြားတစ်နိုင်ငံက လေးစားဖို့၊
တစ်နိုင်ငံနဲ့တစ်နိုင်ငံ ကျူးကျော်တိုက်ခိုက်တာမလုပ်ဖို့၊
ပြည်တွင်းရေးကိစ္စတွေကို ဝင်ရောက်စွက်ဖက်ခြင်းမလုပ်ဖို့ ၊
နိုင်ငံရေးဝါဒအချင်းချင်း ကွဲလွဲစေကာမူ ငြိမ်းချမ်းစွာ အတူတကွ ပေါင်းသင်းဆက်ဆံနိုင်စေဖို့ဆိုပြီး ဖော်ပြထားတာတွေ့ရပါတယ်။
ဒီအခမ်းအနားက အစိုးရချင်းဖိတ်တာထက် ပြည်သူချင်း၊
လူမှုအဖွဲ့အစည်းချင်း ဖိတ်ကြတဲ့သဘောလည်း မြင်ရတယ် လို့ တရုတ်အရေးကျွမ်းကျင်သူ ဒေါက်တာလှကျော်ဇောက ပြောပါတယ်။
ဒါပေမဲ့ တရုတ်က သူပေးချင်တဲ့ သတင်းစကားကို သွယ်ဝိုက်ပြီးပေးတတ်တဲ့အကြောင်း လည်း ဒေါက်တာလှကျော်ဇောက ပြောပါတယ်။
ဦး မင်းအောင်လှိုင်ကို မကြိုက်ဘူး ဆိုတဲ့ သတင်းစကားများပေးချင်သလားပေါ့ လို့ သူက ပြောပါတယ်။
ဓာတ်ပုံ ရင်းမြစ် ဗိုလ်ချုပ်မှူးကြီးမင်းအောင်လှိုင် နဲ့ တရုတ်နိုင်ငံ ဆက်ဆံရေး အဆင်မပြေတာ လျှို့ဝှက်ချက်တောင် မဟုတ်တော့ဘူး လို့ နေပြည်တော်အသိုင်းအဝိုင်းကရော ကျွမ်းကျင်သူတွေကပါ သုံးသပ်ကြပါတယ်။
တရုတ်က လူလဲကစားဖို့ တွန်းနေတာ ကြာပါပြီ လို့ တရုတ် မြန်မာ ဆက်ဆံရေး ကျွမ်းကျင်သူတစ်ဦးက ဘီဘီစီ ကိုပြောပါတယ်။
ဗိုလ်ချုပ်မှူးကြီးမင်းအောင်လှိုင် နေရာကို ဘယ်သူဆက်ခံမလဲ ဆိုတာကို တရုတ်ဘက်က မကြာခဏ စကားထဲထည့်ပြောရင်း သူတို့သဘောထားကိုပြသတဲ့အကြောင်း သံတမန်အသိုင်းအဝိုင်း နဲ့ နီးစပ်တဲ့ သတင်းအရင်းအမြစ်တစ်ဦးက ပြောပါတယ်။
ဒီအကြောင်းကို ဗိုလ်ချုပ်မှူးကြီးမင်းအောင်လှိုင်လည်း သိရှိပြီး မကျေမနပ် ဖြစ်တဲ့အကြောင်း စစ်ရုံးနဲ့ နီးစပ်သူတစ်ဦးကလည်း အတည်ပြုပါတယ်။
အနောက်နိုင်ငံတွေရဲ့ ဖိအားပေးပိတ်ဆို့မှုခံရတဲ့အခြေအနေချင်းတူခဲ့ပေမယ့် ဗိုလ်ချုပ်မှူးကြီးသန်းရွှေလက်ထက်က တရုတ်နိုင်ငံကို အဓိကထားဆက်ဆံခဲ့ပေမယ့် ဗိုလ်ချုပ်မှူးကြီးမင်းအောင်လှိုင် ကတော့ ရုရှားဘက်ကို သိသိသာသာ ယိမ်းခဲ့ပါတယ်။
အာဏာသိမ်းပြီးကတည်းက ဗိုလ်ချုပ်မှူးကြီးမင်းအောင်လှိုင် ကလွဲလို့ တခြားစစ်ကောင်စီဝန်ကြီးတွေ ကို တရုတ်က ဘေဂျင်းကို အကြိမ်ကြိမ်ဖိတ်ကြားခဲ့ပြီးပါပြီ။
ဓာတ်ပုံ ရင်းမြစ် တရုတ်ဘက်က သမ္မတရှီကျင့်ဖျင် နဲ့ ဗိုလ်ချုပ်မှူးကြီးမင်းအောင်လှိုင် တို့ တိုက်ရိုက်တွေ့ဆုံရမယ့် ပွဲမျိုးတွေကို ရှောင်နေတယ်လို့ အကဲခတ်တွေက ပြောကြပါတယ်။
မနှစ်ကလုပ်ခဲ့တဲ့ တတိယအကြိမ်ရပ်ဝန်းနှင့် ပိုးလမ်းမအပြည်ပြည် ဆိုင်ရာ ပူးပေါင်းဆောင်ရွက်ရေး ဖိုရမ်ကိုလည်း ပို့ဆောင်ရေးနှင့် ဆက်သွယ်ရေး ဝန်ကြီး ဗိုလ်ချုပ်ကြီးမြထွန်းဦး ကိုပဲ ဖိတ်ခဲ့ပြီး အဲဒီအခမ်းအနားကို သမ္မတရှီကျင့်ဖျင် တက်ရောက်ခဲ့ပါတယ်။
အာဏာသိမ်းစစ်ခေါင်းဆောင်ကြောင့် သူတို့ပါ သိက္ခာကျစေတာ၊
ဝေဖန်မှုကြီးကြီးမားမားခံရစေတာ ကို လိုလားပုံမရဘူး လို့ တရုတ် မြန်မာ ဆက်ဆံရေး ကျွမ်းကျင်သူတစ်ဦးက ဘီဘီစီ ကို ပြောပါတယ်။
မြန်မာပြည်မှာ စစ်သက်ရှည်ရင် သူတို့ရဲ့မဟာဗျူဟာ အစီအစဥ်တွေ ကြီးကြီးမားမား ထိခိုက်တဲ့အတွက် နိုင်ငံရေးအရ ထွက်ပေါက်မရှာဘဲ ခေါင်းမာတဲ့ ဗိုလ်ချုပ်မှူးကြီးမင်းအောင်လှိုင် ကို တရုတ်က သဘောမကျဘူးလို့ သူက ပြောပါတယ်။
ငြိမ်းချမ်းစွာ အတူ ယှဥ်တွဲ နေထိုင်ရေးမှု ၅ ချက်က တရုတ်အတွက် အောင်မြင်မှုကို ပြရမယ့်ပွဲပါ။
မြန်မာကြောင့် ဖျက်မျဥ်းအဖြစ်ခံနိုင်မယ် မထင်ပါဘူး။
ဒါကြောင့် ရုပ်မပျက်စေတဲ့ သမ္မတဟောင်းကို ပြန်ထုတ်သုံးပုံရပါတယ် လို့ အဲဒီအကဲခတ်က ပြောပါတယ်။
မြန်မာနိုင်ငံဆိုင်ရာတရုတ်သံအမတ်ကြီး ချန်ဟိုင်က သင်္ကြန်အကြိုကာလမှာ ခြောက်လုံးတန်းကို ရောက်လာခဲ့ပြီး မြန်မာနှစ်သစ်ကူး အထိမ်းအမှတ် လို့ ခေါင်းစဉ် တပ်ပါတယ်။
ဇွန်လ ၂၆ ရက်က ဦးသိန်းစိန်နဲ့ တရုတ်သံအမတ်တွေ့ဆုံမှုမှာတော့ မြန်မာနိုင်ငံအခြေအနေ ကို ဆွေးနွေးခဲ့ကြတယ် လို့ တရုတ်ဘက်က အတိအလင်း ထုတ်ပြန်ခဲ့ပါတယ်။
ဒါပေမဲ့ စစ်ကောင်စီဘက်က သတင်းထုတ်ပြန်မှုမှာတော့ အဲဒီ အချက်ကို ဖော်ပြမထားပါဘူး။
ဓာတ်ပုံ ရင်းမြစ် သမ္မတဟောင်း ဦးသိန်းစိန်ဟာ အာဏာသိမ်းစစ်ခေါင်းဆောင် ဗိုလ်ချုပ်မှူးကြီးမင်းအောင်လှိုင် နဲ့ ဆက်ဆံရေးကောင်းတောက်လျှောက်ရှိခဲ့သူဖြစ်ပါတယ်။
ဗိုလ်ချုပ်မှူးကြီးမင်းအောင်လှိုင် ကို တပ်ချုပ်အဖြစ်ခန့်အပ်ခဲ့တာ အငြိမ်းစားဗိုလ်ချုပ်မှူးကြီး သန်းရွှေ ဖြစ်ပေမယ့် ဦးသိန်းစိန်က သူ့သမ္မတသက်တမ်းမှာ အမျိုးသားကာကွယ်ရေးနဲ့ လုံခြုံရေးကောင်စီ အစည်းအဝေးနဲ့ ပြန်လည်ခန့်ထားခဲ့ပါတယ်။
သမ္မတရာထူးကနေ အနားယူပြီးနောက်မှာလည်း တပ်မတော်နေ့တွေ မှာ ဦးသိန်းစိန်က တပ်မတော်ကာကွယ်ရေးဦးစီးချုပ်ရဲ့ ကန်တော့ခံပုဂ္ဂိုလ်နေရာမှာ ဆက်ရှိနေခဲ့ပါတယ်။
ဦးသိန်းစိန်ဟာ သူ့ရဲ့သမ္မတ သက်တမ်းမှာ မြစ်ဆုံစီမံကိန်းကို ရပ်ဆိုင်းလိုက်တဲ့ ဆုံးဖြတ်ချက် နဲ့ အမေရိကန်နဲ့ နီးစပ်မှုတွေကြောင့် တရုတ်နိုင်ငံနဲ့ ဆက်ဆံရေးအဆင်မပြေခဲ့တဲ့ မှတ်တမ်းရှိဖူးသူ ဖြစ်ပါတယ်။
ဒါပေမဲ့ ဦးသိန်းစိန်အနားယူပြီးတဲ့နောက် ခြောက်လုံးတန်းကို တရုတ်ကိုယ်စားလှယ်တွေ တောက်လျှောက်အဝင်အထွက် လုပ်ခဲ့သလို ဘေဂျင်းကိုပါ ပြန်ဖိတ်လိုက်လို့ တရုတ်က သင်ပုန်းချေလိုက်ပြီလို့ ယူဆနိုင်ပါတယ်။
တရုတ်အရေးကို အထူးပြုလေ့လာတဲ့ မြန်မာ့မဟာဗျူဟာနှင့် မူဝါဒလေ့လာရေး အင်စတီကျု ရဲ့ အထိုင်သစ်ပြန်ချလာသော တရုတ်၏ မြန်မာ့အရေးမူဝါဒ ဆိုတဲ့ စာတမ်းအရ လက်ရှိမြန်မာ့အကျပ်အတည်းကိုဖြေရှင်းဖို့ တရုတ်ဟာ ခြောက်လုံးတန်းက ခေါင်းဆောင်ဟောင်းတွေ ကို လိုလားပါတယ်။
တရုတ်နိုင်ငံအတွက်တော့ ရွေးကောက်ပွဲလုပ်၊
အားကြီးတဲ့ပါတီ အနိုင်ယူ၊
တည်ငြိမ်မှုကိုထိန်း၊
အနောက်နိုင်ငံတွေကို လိုတာထက်ပိုမခေါ်နဲ့၊
သူနဲ့တွဲပြီး ဖွံ့ဖြိုးတိုးတက်ရေး ကို ဦးစားပေး ဆိုတဲ့ အချက်တွေကို လိုလားတဲ့အကြောင်း က ရေးသားခဲ့ပါတယ်။
ဒါကြောင့် ၂၀၁၀ ရွေးကောက်ပွဲ နဲ့ နိုင်ငံရေးအပြောင်းအလဲကို ဖြစ်စေခဲ့တဲ့ အငြိမ်းစားဗိုလ်ချုပ်မှူးကြီးသန်းရွှေ နဲ့ ၂၀၁၅ ရွေးကောက်ပွဲ နဲ့ အစိုးရကို အာဏာလွှဲပေးတဲ့ ဦးသိန်းစိန် တို့ကို တရုတ်က မကြာခဏ လာရောက်တွေ့ဆုံတာ ဖြစ်နိုင်တယ် လို့ အကဲခတ်တွေက သုံးသပ်ပါတယ်။
အာဏာသိမ်းစစ်ခေါင်းဆောင် ဗိုလ်ချုပ်မှူးကြီးမင်းအောင်လှိုင် နဲ့ ဆက်ဆံရေးကောင်းလည်း ရှိသလို နိုင်ငံ့ခေါင်းဆောင်ဟောင်းလည်းဖြစ်တဲ့အတွက် ဦးသိန်းစိန်ရဲ့ ဘေဂျင်း ခရီးစဉ်ဟာ အခမ်းအနားတက်ရုံထက် ပိုလိမ့်မယ်လို့ အကဲခတ်တွေက သုံးသပ်နေကြပါတယ်။
စစ်ကောင်စီ နိုင်ငံခြားရေးဝန်ကြီးဌာနကို ကိုယ်စားပြုတဲ့ မြန်မာနိုင်ငံမဟာဗျူဟာနှင့် နိုင်ငံတကာလေ့လာရေးအဖွဲ့ပါသွားတာဖြစ်လို့ အဲဒီအဖွဲ့က အဓိက လုပ်စရာရှိတာလုပ်မယ် ဗိုလ်ချုပ်ဇော်မင်းထွန်းက ပြောပါတယ်။
မြန်မာ့အကျပ်အတည်းကို တရုတ်က အဆုံးသတ်ချင်နေပြီ။
ဒါကိုဖြေရှင်းဖို့ ဦးသိန်းစိန်ကို သုံးချင်သလားပေါ့၊
ဒါလည်းစဉ်းစားစရာရှိတယ် လို့ အကဲခတ်တစ်ဦးက သုံးသပ်ပါတယ်။
စစ်ကောင်စီရဲ့ သဘောထားကို တရုတ်နားဝင်အောင် သူပြောနိုင်မလား၊
တရုတ်ပေးလိုက်တဲ့ ဇာတ်ညွှန်းကို ဦးမင်းအောင်လှိုင်ကို နားချ နိုင်မလား စောင့်ကြည့်ရမယ် လို့ စစ်ရုံးနဲ့ နီးစပ်တဲ့ နိုင်ငံရေးအကဲခတ်တစ်ဦးက ပြောပါတယ်။
ဒါတွေက ဇူလိုင်လကုန်မှာ လုပ်မယ့် အမျိုးသားကာကွယ်ရေးနဲ့ လုံခြုံရေးကောင်စီ အစည်းအဝေးဆုံးဖြတ်ချက်မှာ မြင်ရလိမ့်မယ် လို့ သူက သုံးသပ်ပါတယ်။
ပြင်ပဝက်ဆိုက်များတွင် ပါဝင်သော အကြောင်းအရာများအတွက် ဘီဘီစီက တာဝန်မယူပါ။
ပြင်ပဝက်ဆိုက်များကို လင့် ထည့်ပေးခြင်းနှင့် ပတ်သက်သော ဘီဘီစီလုပ်ထုံးလုပ်နည်းကို ဖတ်ရန်။