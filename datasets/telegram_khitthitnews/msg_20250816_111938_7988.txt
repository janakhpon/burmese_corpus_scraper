မုံရွာမြို့တွင် အရပ်ဝတ်ဖြင့် ပြည်သူပိုင်ကားများထံမှ ဆက်ကြေးကောက်နေသော စစ်ကောင်စီ တပ်သား ၂ ဦး ပစ်ခတ်ခံရပြီး သေဆုံး ရန်ကုန်၊
ဇွန် ၂ စစ်ကိုင်းတိုင်း၊
မုံရွာမြို့တွင် အရပ်ဝတ်ဖြင့် ပြည်သူပိုင်ကားများထံမှ ဆက်ကြေးကောက်နေသော အကြမ်းဖက် စစ်ကောင်စီ တပ်သား ၂ ဦးကို ပစ်ခတ် တိုက်ခိုက်ရာ ၂ ဦးလုံးသေဆုံးခဲ့ကြောင်း အဖွဲ့မှ တာဝန်ရှိသူတစ်ဦးက ရန်ကုန်ခေတ်သစ် သတင်းဌာနထံသို့ပြောဆိုသည်။
ယမန်နေ့ ဇွန်လ ၁ ရက်နေ့ နံနက် ၁၁ နာရီ ၁၁ မိနစ်ခန့်တွင် မုံရွာမြို့ အထက ၁ စာသင်ကျောင်းမှ အရပ်ဝတ်ဖြင့် ထွက်လာပြီး ပြည်သူပိုင် ကားများထံမှ ဆက်ကြေးကောက်နေသော စစ်ကောင်စီ တပ်သား ၂ ဦးကို တော်လှန်ရေး တပ်ဖွဲ့များက အနီးကပ် ဝင်ရောက် ပစ်ခတ်တိုက်ခိုက်ခဲ့ကြောင်း သိရသည်။
ယင်းတိုက်ခိုက်မှုအတွင်း အကြမ်းဖက် စစ်ကောင်စီ တပ်သား ၂ ဦးလုံးသေဆုံးပြီး ၎င်းတို့ စီးနင်းနေသည့် ဆိုင်ကယ်ကိုလည်း တော်လှန်ရေး တပ်ဖွဲ့ဝင်များက သိမ်းဆည်ရရှိခဲ့ကြောင်း သိရှိရသည်။
မုံရွာမြို့ အထက ၁ စာသင်ကျောင်းကနေ ထွက်လာတဲ့ ပြည်သူပိုင် ကားတွေကို ဂုတ်သွေးစုတ် ဆက်ကြေးကောက်နေတဲ့ စစ်ကောင်စီ တပ်သား ၂ ကောင်ကို ကျနော်တို့ အနီးကပ် ပစ်ခတ် တိုက်ခိုက်ခဲ့တာပါ။
၂ ကောင်လုံး နေရာမှာတင် ပွဲချင်းပြီး သေသွားတယ် ဟု အဖွဲ့မှ တာဝန်ရှိသူက ပြောဆိုသည်။
အဆိုပါ တိုက်ခိုက်မှုကို ၊
မုံရွာခရိုင်အမှတ် ၁၇ တပ်ရင်း တပ်ခွဲ ၃ နှင့် မုံရွာခရိုင်အမှတ် ၁၅ တပ်ရင်း တပ်ခွဲ၅ တို့က ပူးတွဲ လုပ်ဆောင်ခဲ့ကြောင်း သိရသည်။