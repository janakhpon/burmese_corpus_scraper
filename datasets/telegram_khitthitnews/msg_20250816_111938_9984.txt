စဉ့်ကူး၊
စိုက်ကွင်းရွာကို စစ်လေယာဉ်ဖြင့် ဗုံးကျဲမှု ပြည်သူ ၂ ဦး ဒဏ်ရာရ၊
ဒီပဲယင်း၊
အိုးထိမ်းကွင်းရွာ စာသင် ကျောင်း တိုက်လေယာဉ်ဖြင့် ဗုံးကျဲမှု ဆရာမ ၂ ဦးသေဆုံးပြီး ကလေးအများအပြား ထိခိုက်ဒဏ်ရာရ ရန်ကုန်၊
မေ ၁၂ မန္တလေးတိုင်း စဥ့်ကူးမြို့နယ် စိုက်ကွင်းကျေးရွာသို့ အကြမ်းဖက်စစ်တပ်က ဂျက်ဖိုက်တာဖြင့် ဗုံးကျဲတိုက်ခိုက်ခဲ့ရာ ပြည်သူ ၂ ဦးထိခိုက်ဒဏ်ရာရကာ နေအိမ်များထိခိုက်ပျက်စီးခဲ့ကြောင်း ပြည်သူ့ကာကွယ်ရေးအဖွဲ့ ပြင်ဦးလွင်ခရိုင်မှ တာဝန်ရှိသူက ရန်ကုန်ခေတ်သစ်သတင်းဌာနသို့ ပြောကြားသည်။
ယမန်နေ့ မေလ ၁၁ ရက်နေ့ နံနက် ၆ နာရီ ၅၅ မိနစ်အချိန် အကြမ်းဖက်စစ်တပ်၏ တံတားဦးဘက်မှ တက်လာသည့် အကြမ်းဖက်စစ်တပ်၏ ဂျက်ဖိုက်တာက လေကြောင်းတိုက်ခိုက်မှု လုပ်ဆောင်ခဲ့၍ အမျိုးသား ၂ ဦး ထိခိုက်ဒဏ်ရာရရှိသွားခြင်းဖြစ်ကြောင်း သိရှိရသည်။
ထိုကြောင့် ပြည်သူများအနေနှင့် အကြမ်းဖက်စစ်တပ်နှင့် ဝေးရာတွင် နေထိုင်ကြရန်နှင့် လေကြောင်းရန် ကာကွယ်နိုင်ရေးအတွက် ဗုံးခိုကျင်းများ တူးထားကြရန် ပြင်ဦးခွင်ခရိုင် ပကဖက နှိုးဆော်ထားသည်။
အလားတူ ယနေ့ နံနက် ၉ နာရီ ၅၅ မိနစ်ဝန်းကျင်အချိန် ဒီပဲယင်းမြို့နယ်၊
အိုးထိမ်းကွင်းရွာ ကျောင်းကို စစ်တပ်က လေယာဉ်ဖြင့် ဗုံးကျဲတိုက်ခိုက်ခဲ့ရာ ဆရာမ ၂ ဦး သေဆုံးခဲ့ပြီး ကလေးငယ်အများအပြား ထိခိုက်ဒဏ်ရာရရှိထားကြောင်း သိရှိရသည်။
စာသင်ကျောင်းပေါ် တည့်တည့်ကျဲသွားတာ။
ဆရာမ ၂ ဦးကတော့ ပွဲချင်းပြီးပဲ။
ကလေးတွေက မျက်လုံးကျွတ်ထွက်သူထွက်။
တချို့က ခေါင်းကို ထိခိုက်တယ်။
အခု ကားတွေနဲ့ သယ်ထုတ်နေတယ်။
အခြေအနေက ဆိုးပါတယ် ဟု ဒီပဲယင်းမြို့နယ်မှ ကယ်ဆယ်ကူညီရေးလုပ်ဆောင်သူတစ်ဦးက ပြောဆိုသည်။
အကြမ်းဖက်စစ်ကောင်စီက မေလ ၆ ရက်နေ့မှ မေလ ၃၁ ရက်နေ့အထိ အပစ်အခတ်ရပ်စဲရေး ကြေညာထားသော်လည်း နိုင်ငံတစ်ဝန်းတွင် လေယာဉ်ဖြင့် ဗုံးကျဲတိုက်ခိုက်ခြင်း၊
လက်နက်ကြီးများဖြင့် ပစ်ခတ်ခြင်း၊
ထိုးစစ်ဆင်ခြင်းများကို လုပ်ဆောင်လျက်ရှိကြောင်း တိုင်းရင်းသားလက်နက်ကိုင်အဖွဲ့များနှင့် တော်လှန်ရေးအဖွဲ့များက သတင်းထုတ်ပြန်ထားသည်။