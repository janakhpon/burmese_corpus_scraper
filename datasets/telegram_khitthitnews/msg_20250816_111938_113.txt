စစ်တပ်၏ ရွေးကောက်ပွဲမှတစ်ဆင့် အမျိုးသား ပြန်လည်သင့်မြတ်ရေး အပါအဝင် ပန်းတိုင် ၃ ခုအရောက် လှမ်းနိုင်လိမ့်မည် မျှော်လင့်ဟု တရုတ်နိုင်ငံခြားရေးဝန်ကြီးပြော၊
မြန်မာနိုင်ငံရှိ တရုတ်အကျိုးစီးပွားများ ဘေးကင်းလုံခြုံစေရေး ထပ်မံဖိအားပေး ရန်ကုန်၊
ဩဂုတ် ၁၅ မြန်မာနိုင်ငံတွင် အကြမ်းဖက် မြန်မာစစ်တပ်က ပြုလုပ်မည့် ရွေးကောက်ပွဲမှတစ်ဆင့် အမျိုးသားပြန်လည် သင့်မြတ်ရေး အပါအဝင် ပန်းတိုင် ၃ ခုသို့ အရောက်လှမ်းနိုင်လိမ့်မည်ဟု တရုတ်နိုင်ငံခြားရေးဝန်ကြီးဝမ်ရိက မျှော်လင့်ကြောင်း ပြောဆိုပြီး မြန်မာနိုင်ငံရှိ တရုတ်အကျိုးစီးပွားများကို ဘေးကင်းလုံခြုံရေး ဆောင်ရွက်ပေးရန် ထပ်မံဖိအားပေးပြောဆိုသည်။
ဩဂုတ်လ ၁၄ ရက်နေ့ တရုတ်နိုင်ငံ ယူနန်ပြည်နယ်၊
တွင် ကျင်းပသည့် ၁၀ ကြိမ်မြောက် လန်ချန်း မဲခေါင် ပူးပေါင်းဆောင်ရွက်ရေး နိုင်ငံခြားရေး ဝန်ကြီးများ အစည်းအဝေးသို့ သွားတက်သည့်ခရီးစဉ်အတွင်း တရုတ်နိုင်ငံခြားရေးဝန်ကြီးဝမ်ရိနှင့် စစ်တပ်နိုင်ငံခြားရေးဝန်ကြီး သန်းဆွေတို့ တွေ့ဆုံစဉ် ဝမ်ရိက အထက်ပါအတိုင်း ပြောဆိုခြင်းဖြစ်သည်။
တရုတ်နိုင်ငံခြားရေးဝန်ကြီးက မြန်မာနိုင်ငံအနေဖြင့် ရွေးကောက်ပွဲမှတစ်ဆင့် သက်ဆိုင်သူများအားလုံးအကြား ရန်လိုမှုများ ရပ်စဲပြီး ပြည်သူလူထုလိုချင်သော ပြည်တွင်းငြိမ်းချမ်းရေး တည်ဆောက်ရန် ၊
အမျိုးသား ပြန်လည် သင့်မြတ်ရေးနှင့် ပြန်လည် စည်းလုံးညီညွတ်ရေး၊
မတ်လ ၂၈ ရက်နေ့ ငလျင်အပြီး ပြန်လည် တည်ဆောက်ရေးနှင့် လူမှုစီးပွားဘ၀များ တိုးတက်ဖွံ့ဖြိုးပြီး လူမှုသဟဇာတ ပြန်လည် တည်ဆောက်ရေး ဟူသော ပန်းတိုင် ၃ ခု ရောက်ရှိလိမ့်မည်ဟု မျှော်လင့်ကြောင်း ပြောဆိုသည်။
ထို့ပြင် တရုတ်နိုင်ငံခြားရေးဝန်ကြီး ဝမ်ရိက မြန်မာစစ်တပ်အနေဖြင့် မြန်မာနိုင်ငံအတွင်းရှိ တရုတ်နိုင်ငံသားများ၊
အဖွဲ့အစည်းများနှင့် တရုတ်စီမံကိန်းများ ဘေးကင်းလုံခြုံရေး ဆောင်ရွက်ပေးလိမ့်မည်ဟု မျှော်လင့်ကြောင်း၊
နယ်စပ်ဖြတ်ကျော်ရာဇဝတ်မှုများကို ဆက်လက်နှိမ်နင်းရန်နှင့် တရုတ် မြန်မာနယ်စပ်တစ်လျှောက် ငြိမ်းချမ်းရေးနှင့် တည်ငြိမ်ရေး ဆောင်ရွက်သွားလိမ့်မည်ဟု မျှော်လင့်ကြောင်း ဖိအားပေးပြောဆိုသည်။