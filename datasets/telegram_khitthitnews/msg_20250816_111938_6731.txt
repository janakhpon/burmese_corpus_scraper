သထုံတွင် လိုင်စင်မဲ့ ဆိုင်ကယ်မောင်းနှင်မှုဖြင့် ဖမ်းဆီးခံခဲ့ရသော ဦးဝင်းဇော်ဦးကို စစ်သားနှင့်ရဲများက ရိုက် သတ်၊
သေဆုံးသူအလောင်း၏ ဦးခေါင်းခွံ နှင့်တစ်ကိုယ်လုံးတွင် ဒဏ်ရာအပြည့်ရှိနေ ရန်ကုန်၊
ဇွန် ၁၃ မွန်ပြည်နယ်၊
သထုံမြို့နယ်တွင် လိုင်စင်မဲ့ ဆိုင်ကယ်မောင်းနှင်မှုဖြင့် ဖမ်းဆီးခံခဲ့ရသော ဦးဝင်းဇော်ဦးကို စစ်သားနှင့်ရဲများက ရိုက် သတ်လိုက်ပြီး သေဆုံးသူအလောင်းတွင် ဦးခေါင်းခွံနှင့် တစ်ကိုယ်လုံးဒဏ်ရာအပြည့်ရှိနေကြောင်း သေဆုံးသူ၏ မိတ်ဆွေများက ရန်ကုန်ခေတ်သစ်သတင်းဌာနထံသို့ ပြောဆိုသည်။
ဇွန်လ ၄ ရက်နေ့ သထုံမြို့နယ်၊
အောက်ကျင်းရပ်ကွက်၊
အောင်မြေရွှေဘုံ ၂ လမ်းနေ အသက် ၅၀ နှစ်အရွယ် ဦးဝင်းဇော်ဦးကို စစ်တပ်နှင့်ရဲများက လိုင်စင်မဲ့ ဘေးတွဲ ဆိုင်ကယ် စီးနင်းမှုဖြင့် ဖမ်းဆီးခဲ့ကြောင်း၊
ယင်းနောက် ဇွန်လ ၆ ရက်နေ့ လိုင်စင်မဲ့ ဘေးတွဲဆိုင်ကယ်မောင်းနှင်မှုဖြင့် သထုံမြို့နယ်တရားရုံးတွင် ရုံးထုတ်ခဲ့ပြီး ဇွန်လ ၉ ရက်နေ့တွင် ဦးဝင်းဇော်ဦး သေဆုံးသွား၍ အလောင်းလာယူရန် မိသားစုထံသို့ သထုံမြို့နယ် ရဲစခန်းက အကြောင်းကြားလာကြောင်း သိရှိရသည်။
ဦးဝင်းဇော်ဦးက သူ့ကို လိုင်စင်မဲ့ ဆိုင်ကယ်စီးနင်းမှု ဖမ်းတော့ တက်တယ်။
တပ်ရော ရဲရော ဝန်ထမ်းတွေရော လိုင်စင်မဲ့ စီးနင်းနေကြတာ သူ့မှ ဘာလို့ဖမ်းလဲပေါ့ ။
အဲဒါကို အငြိုးထားပြီး ရိုက်သတ်လိုက်တာပဲ။
ဖမ်းခံရတာက ဇွန်လ ၄ ရက်နေ့ ။
ရိုက်သတ်လိုက်တာက ဇွန်လ ၉ ရက်နေ့။
သူ့ကို ရုံးထုတ်တော့ မိသားစုကို သူ နှိပ်စက်ခံနေရတာပြောတယ်။
မိသားစုကလည်း ရုံးထုတ်ပြီးလို့ အမိန့်ချလိုက်ရင် ပြီးသွားမှာပါ ခဏစောင့်ပါဦးဆိုပြီး သူ့ကို ဖေးမထားတာ။
ဇွန်လ ၉ ရက်နေ့မှာ အလောင်းလာယူခိုင်းတယ်။
အလောင်းမှာ ဦးခေါင်းခွံဒဏ်ရာနဲ့ တစ်ကိုယ်လုံးဒဏ်ရာတွေအပြည့် နှိပ်စက်ခံထားရတာ ဟု မိတ်ဆွေတစ်ဦးက ရှင်းပြသည်။
ယင်းနောက် သထုံမြို့နယ်ရဲစခန်းက ဦးဝင်းဇော်ဦး သေဆုံးမှုကို ဦးနှောက်သွေးကြောပြတ်၍ သေဆုံးသည်ဟု ဆေးစာတွင် လိမ်လည်ရေးသားသည့်အပြင် ကျန်ရစ်သူမိသားစုထံသို့ ငွေကျပ် ၂ သိန်း လာပေးကြောင်း၊
ဇွန်လ ၁၂ ရက်နေ့နံနက်ပိုင်းမှ အလောင်းကိုလည်း ရင်ခွဲရုံမှ ထုတ်ယူခွင့်ပေးကြောင်း ၊
ဦးဝင်းဇော်ဦးကို စစ်တပ်နှင့်ရဲများက ရိုက်နှက်သတ်ဖြတ်လိုက်သည့်သတင်းကိုလည်း လူမှုကွန်ရက်နှင့်အင်တာနက်ပေါ် ဖြန့်ဝေခြင်းမပြုရန် ခြိမ်းခြောက်မှုများ ရှိနေကြောင်း သိရှိရသည်။