လှိုင်သာယာ၊
ချန်းရိ ဖိနပ်စက်ရုံတွင် တစ်ရက်လျှင် လုပ်အားခ ၁၂၀၀၀ ရရှိရေး အလုပ်သမား ၆၀၀၀ ခန့် ဆက်လက် ဆန္ဒပြနေ၊
စစ်တပ်နှင့်ရဲကား ၂ စီး လက်နက်အပြည့်အစုံဖြင့် စက်ရုံပြင်ပတွင် ရောက်ရှိလာ ရုပ် သံ ရန်ကုန်၊
မေ ၁၉ ရန်ကုန်တိုင်း၊
လှိုင်သာယာ၊
ချန်းရိ ဖိနပ်စက်ရုံတွင် တစ်ရက်လျှင် လုပ်အားခ ၁၂၀၀၀ ရရှိရေး အလုပ် သမား ၆၀၀၀ ခန့် ယနေ့ ဆက်လက် ဆန္ဒပြနေပြီး စစ်တပ်နှင့်ရဲကား ၂ စီး လက်နက်အပြည့်အစုံဖြင့် စက်ရုံပြင်ပတွင် ရောက်ရှိလာကြောင်း ဆန္ဒပြ အလုပ်သမားများက ရန်ကုန်ခေတ်သစ်သတင်းဌာနထံသို့ ပြောဆိုသည်။
မေလ ၁၄ ရက်နေ့မှစတင်၍ အလုပ်သမား ၆၀၀၀ ကျော်က လုပ်ခလစာတိုးမြှင့်ရရှိရေး ဆန္ဒပြခဲ့ကြပြီး ၄ ရက်မြောက် နေ့ မေလ ၁၇ ရက်နေ့ တွင် စစ်ကောင်စီ၏ အလုပ်သမားဝန်ကြီးဌာနမှ ကိုယ်စားလှယ်များ၊
စက်ရုံနှင့် အလုပ်သမားကိုယ် စားလှယ်ဆိုသူတချို့က ဆွေးနွေးခဲ့ကြကြောင်း၊
ထိုသို့ ဆွေးနွေးရာတွင် တစ်ရက်လျှင် လုပ်အားခ ၁၂၀၀၀ တိုးပေးရန်မှာ မဖြစ်နိုင်ဘဲ နိုင်ငံတော် ၏ အနည်းဆုံးလုပ်ခလစာပြဋ္ဌာန်းချက်ကို ဖောက်ဖျက်၍ မရကြောင်း၊
ထို့ကြောင့် အပိုဆောင်းအနေဖြင့် စရိတ်တချို့ ထပ်မံပေါင်းပေးကာ တစ်ရက်လျှင် စုစုပေါင်း လုပ်အားခ ၈၅၀၀ ကျပ်ဝန်း ကျင်သာ တိုးပေးမည်ဟုဆိုကာ စက်ရုံအလုပ်သမားကိုယ် စား လှယ်ဆိုသူတချို့နှင့် သဘောတူညီချက်စာချုပ်များ ချုပ်ဆိုခဲ့ကြောင်း၊
အဆိုပါ သဘောတူညီချက်စာချုပ်ကို အလုပ်သမားအားလုံးက သဘောမတူ၍ ယနေ့တွင် ဆက်လက် ဆန္ဒပြကြခြင်းဖြစ်ကြောင်း သိရှိရသည်။
ဒီ အလုပ်သမားကိုယ်စားလှယ်ဆိုတဲ့ သူတွေက အလုပ်သမားတွေရဲ့ ဆန္ဒကို ကိုယ်စားမပြုဘဲ သူတို့ဟာသူတို့ စာချုပ်ချုပ်တာ။
ဒီစာချုပ်ကို အလုပ်သမားတွေအားလုံးက အသိအမှတ်မပြုဘူး။
အဲဒါကြောင့် ဒီနေ့ အလုပ်သမား ၆၀၀၀ လောက် လှည့်လည် ဆန္ဒပြပါတယ်။
စက်ရုံအပြင်မှာ စစ်သားတွေ၊
ရဲတွေ ကား ၂ စီးနဲ့ အရပ်ဝတ်တွေနဲ့ရော ယူနီဖောင်းတွေနဲ့ရော သေနတ်တွေပါပါတယ်။
စက်ရုံအရှေ့ပေါက်မှာပါ။
အလုပ်သမားတွေကတော့ တောင်းဆိုမှု မရမချင်းဆက်လက် တိုက်ပွဲဝင်သွားပါ့မယ် ဟု ဆန္ဒပြ အလုပ်သမားတစ်ဦးက ပြောဆိုသည်။
လက်ရှိတွင် စက်ရုံဘက်က အလုပ်သမားများတောင်းဆိုသည့် တစ်ရက်လျှင် လုပ်ခလစာ ၁၂၀၀၀ မပေးဘဲ ထောက်ပံ့ကြေးစရိတ်ဟု အမည်တပ်ကာ တစ်ရက်လျှင် လုပ်ခလစာ ၈၅၀၀ သာ ပေးကြောင်း၊
အဆိုပါ လုပ်အားခဖြင့်ပင် တစ်လလျှင် အလုပ် သမားများအနေဖြင့် အခြေခံလစာ ၂ သိန်းကျော်သာရရှိပြီး အချိန်ပိုရှိမှသာ လစာ ၃ သိန်း ၈ သောင်းဝန်းကျင်ရရှိကြောင်း၊
လက်ရှိတွင် စက်ရုံက အချိန်ပိုမပေးတော့ကြောင်း၊
ထို့ကြောင့် လုပ်ခလစာမှာ အလုပ်သမားတစ်ဦးလျှင် ငွေကျပ် ၂ သိန်းနှင့် ၂ သိန်းခွဲအကြားတွင်သာရှိ၍ လက်ရှိ ကုန်စျေးနှုန်းဖြင့် မည်သို့မျှ အဆင်မပြေနိုင်ကြောင်း ပြောဆိုကြသည်။
လှိုင်သာယာမြို့နယ်ရှိ ချန်းရိ ဖိနပ်စက်ရုံမှာ ထိုင်ဝမ်နိုင်ငံသားပိုင်ဆိုင်သော စက်ရုံဖြစ်ပြီး အလုပ်သမား စုစုပေါင်း ၆၂၆၉ ဦး အလုပ်လုပ်ကိုင်နေသော စက်ရုံဖြစ်သည်။