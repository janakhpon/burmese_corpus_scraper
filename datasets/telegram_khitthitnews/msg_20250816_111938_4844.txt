ရေဦးမြို့တွင် အမျိုးသမီး ၈ ဦးထက်မနည်းကို စစ်တပ်က ဖမ်းဆီးထားပြီး ပြန်မလွှတ်ပေး ရန်ကုန်၊
ဇွန် ၂၆ စစ်ကိုင်းတိုင်း၊
ရေဦးမြို့ပေါ်သို့ စျေးဝယ်လာသည့် အမျိုးသမီး ၈ ဦးထက်မနည်းကို အကြမ်းဖက်စစ်သားများက ဖမ်းဆီးကာ လက်ရှိအချိန်အထိ ပြန်လွှတ်မပေးတော့ကြောင်း ရေဦးအနောက်ပိုင်းဇုန် သတင်းဆက်သွယ်ရေးတာဝန်ခံ ထူးခန့်ဇော် အမေ့သား က ရန်ကုန် ခေတ်သစ်သတင်းဌာနသို့ ပြောကြားသည်။
ဇွန်လ ၂၁ ရက်နေ့ ရေဦးမြို့နယ်အတွင်း ကျေးရွာများမှ ရေဦးမြို့ပေါ်သို့ ဈေးဝယ်လာစဉ် အကြမ်းဖက်စစ်သားများက အကြောင်းမဲ့ ဖမ်းဆီးလိုက်ကြောင်း၊
အခြားနယ်များမှ ပြည်သူများလည်း ဖမ်းဆီးခံထားရပြီး ယနေ့အချိန်အထိပြန်မလွှတ်သေးကြောင်း သိရှိရသည်။
လက်ရှိအဖမ်းခံထားရတာ အမျိုးသမီး ၈ ဦးထက်မနည်း အဖမ်းခံထားရတယ်။
ငွေညှစ်ချင်တာလည်း ပါတယ်။
အခုလိုတွေ မတရားဖမ်းဆီးပြီး ငွေနဲ့ရွေးထုတ်ရင် ပြန်လွှတ်ပေးတာတွေလည်း ရှိနေတယ် ဟု ရေဦးအနောက်ပိုင်းဇုန် သတင်းဆက်သွယ်ရေးတာဝန်ခံ ထူးခန့်ဇော် အမေ့သား က ရန်ကုန် ခေတ်သစ်သတင်းဌာနသို့ ပြောကြားသည်။
ထိုသို့ အကြမ်းဖက်စစ်တပ်က ရေဦးမြို့ပေါ်သို့ စျေးရောင်းစျေးဝယ်ပြုလုပ်နေကြသည့် ပြည်သူများ ဖမ်းဆီးငွေညှစ်ခြင်းများ လုပ်ဆောင်နေ၍ ပြည်သူများ သွားလာရေး အထူးဂရုစိုက်ရန် ရေဦးမြို့နယ်ပြည်သူ့ကာကွယ်ရေးအဖွဲ့က သတိပေး ထုတ်ပြန်ထားသည်။
ဓာတ်ပုံ အကြမ်းဖက်စစ်ကောင်စီတပ်ဖွဲ့ဝင်တချို့။