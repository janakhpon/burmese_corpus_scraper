ထိုင်းနိုင်ငံ၊
မဲဆောက်မြို့နယ် စစ်ဆေးရေးဂိတ်တွင် ဘန်ကောက်သို့ တရားမဝင် ခိုးတက်မည့် မြန်မာနိုင်ငံသား ၅ ဦးကို ဖမ်းဆီးရရှိ ရန်ကုန်၊
မေ ၂၅ ထိုင်းနိုင်ငံ၊
မဲဆောက်မြို့နယ် စစ်ဆေးရေးဂိတ်တွင် ဘန်ကောက်သို့ တရားမဝင် ခိုးတက်မည့် မြန်မာနိုင်ငံသား ၅ ဦးကို ဖမ်းဆီးရရှိကြောင်း ထိုင်းအာဏာပိုင်များက သတင်းထုတ်ပြန်သည်။
ယမန်နေ့ ညပိုင်း ထိုင်းနိုင်ငံ၊
တာ့ခရိုင်၊
မဲဆောက်မြို့နယ် စစ်ဆေးရေးဂိတ်တွင် မြန်မာနိုင်ငံသား ၅ ဦးကို ကုန်တင်ကားပေါ်တွင် စစ်ဆေးတွေ့ရှိရကြောင်း၊
၎င်းတို့ကို စစ်ဆေးရာ တရားမဝင် စာရွက်စာတမ်းမရှိဘဲဝင်ရောက်လာခြင်းဖြစ်ကြောင်း၊
တစ်ဦးလျှင် ဘတ်ငွေ ၁၂၀၀၀ ပေး၍ ထိုင်းနိုင်ငံ၊
ဘန်ကောက်မြို့သို့ သွားရောက်ရန်ဖြစ်ကြောင်း သိရှိရသည်။
ဖမ်းဆီးရရှိသော မြန်မာနိုင်ငံသား ၅ ဦးမှာ အမျိုးသား ၂ ဦးနှင့် အမျိုးသမီး ၃ ဦးတို့ဖြစ်ပြီး မြ၀တီမြို့မှ တစ်ဆင့် မဲဆောက်မြို့သို့ သောင်ရင်းမြစ် ဖြတ်ကျော်ဝင်ရောက်လာခြင်းဖြစ်ကြောင်း၊
အဆိုပါ မြန်မာနိုင်ငံသား ၅ ဦးကို ထိုင်းနိုင်ငံအတွင်းသို့ တရားမဝင် ဝင်ရောက်မှုဖြင့် အမှုဖွင့် အရေးယူထားကြောင်း သိရှိရသည်။