တာချီလိတ်နှင့်ကလောမြို့နယ်တွင် ရေကြီးမှုများဖြစ်ပွားနေပြီး ပြည်သူထောင်ချီ ရေဘေးဒုက္ခကြုံနေ ရန်ကုန်၊
ဇူလိုင် ၂၈ ရှမ်းပြည်နယ်၊
တာချီလိတ်မြို့ပေါ်တွင် မယ်ဆိုင်ချောင်းရေမြင့်တက်လာသဖြင့် ရေကြီးမှုများဖြစ်ပေါ်နေပြီး လူဦးရေ ၁၀၀၀ ခန့် ဘေးလွတ်ရာ ရွေ့ပြောင်းနေရကြောင်း ကယ်ဆယ်ရေးသမားများက ရန်ကုန်ခေတ်သစ် သတင်းဌာနထံသို့ ပြောဆိုသည်။
ဇူလိုင်လ ၂၈ ရက်နေ့ နံနက်ပိုင်းမှ စတင်ပြီး မယ်ဆိုင်ချောင်းရေသည် တာချီလိတ်မြို့ လွယ်တော်ခမ်းရပ်ကွက်ကို ဝင်ရောက်လာပြီး စိုးရိမ်ရေမှတ်အထက် ၅ ပေခွဲခန့်အထိ ကျော်လာကြောင်း၊
ရပ်ကွက် ၃ ခုမှ ထောင်နှင့်ချီသော ပြည်သူများသည် ဘေးလွတ်ရာကို ရွေ့ပြောင်းနေရကြောင်း သိရသည်။
လက်ရှိချိန်တွင် တာချီလိတ်မြို့ပေါ်ရှိ လွယ်တော်ခမ်းရပ်ကွက်၊
မယ်ခေါင်ရပ်ကွက် နှင့် တာလော့ရပ်ကွက် မှ ပြည်သူများကို ဒေသတွင်း ပရဟိတ အဖွဲ့များက ကယ်ဆယ်ရေး စခန်း ၂ ခုဖွင့်လှစ်ပြီး ကူညီကယ်ဆယ်ရေး လုပ်ငန်းများ ဆောင်ရွက်ပေးကြောင်း သိရှိရသည်။
အခြေအနေကတော့ ဘေးလွတ်တဲ့နေရာကို ရှောင်နေတာပေါ့။
လူထိခိုက်မှုတော့ မရှိပါဘူး။
ဘေးလွတ်ရာရွှေ့ပြောင်းနေရတာ ခန့်မှန်းခြေ လူဦးရေ ၁၀၀၀ လောက် ရှိမယ်။
ကယ်ဆယ်ရေးအနေနဲ့ကတော့ အပြင်ထွက်ချင်တဲ့လူတွေကို စက်လှေတွေနဲ့ အပြင်ကို ပို့ပေးနေတာပေါ့။
ရေလွတ်တဲ့ နေရာကို ပို့ပေးနေတာပေါ့။
မီးသတ်တပ်ဖွဲ့တွေနဲ့ ပူးပေါင်းပြီးတော့ အဲဒီလိုမျိုးတွေ လုပ်ပေးတယ်။
ကယ်ဆယ်ရေး စခန်း ၂ ခု လောက်ရှိပါတယ်။
ဖွင့်ပေးထားပါတယ်။
သူတို့နေဖို့အတွက် ထမင်းတွေလည်း ပရဟိတအသင်းတွေက ပေါင်းပြီး လှူပေးမှာ အခု စီစဥ်နေပြီ ဟု ဒေသပြည်သူ တစ်ဦးက ပြောဆိုသည်။
မိုးလေဝသနှင့်ဇလဗေဒညွှန်ကြားမှုဦးစီးဌာန၏ ထုတ်ပြန်ချက်အရ တာချီလိတ်တွင် မယ်ဆိုင်ချောင်းရေသည် စိုးရိမ်ရေအမှတ် အထက် ၅ ပေခွဲခန့်ကျော် ရောက်ရှိနေပြီး နောက် ၁ ရက်တွင် ၂ ပေခွဲမြင့်တက်လာနိုင်ကာ စိုးရိမ်ရေအမှတ်အထက်တွင် ဆက်လက် တည်ရှိနိုင်ကြောင်း သိရှိရသည်။
အလားတူ ရှမ်းပြည်နယ်တောင်ပိုင်း၊
ကလောမြို့နယ်တွင်လည်း ကလောချောင်းရေက မြင့်တက်လာသဖြင့် ကလောမြို့ ရပ်ကွက် ၄ နှင့် ရပ်ကွက် ၂ တို့တွင် နေအိမ်အများအပြား ရေနစ်မြုပ်နေပြီး ချောင်းရေမှာလည်း ရေစီးသန်စွာဖြင့် မြို့တွင်း အနိမ့်ပိုင်းနေရာများသို့ စီးဝင်ရောက်နေကြောင်း သိရှိရသည်။
ကလောချောင်းရေ တအားတိုးနေတယ်။
ရေစီးကလည်း အရမ်းကို သန်နေတာ။
အနိမ့်ပိုင်းတွေ တော်တော်များများတော့ ရေတွေဝင်ကုန်ပြီ။
ကလောမြို့က ချောင်းဘေးမှာဆိုတော့ စိုးရိမ်ရတယ်။
တောင်ကျချောင်းရေးတွေကြောင့် ရေတွေ တအားတိုးနေတာ ဟု ကလောမြို့မှ မြို့ခံပြည်သူတစ်ဦးက ပြောဆိုသည်။
ဓာတ်ပုံ ကလောနှင့်တာချီလိတ်တို့တွင် ရေကြီးမှုများဖြစ်ပွားနေစဉ်။