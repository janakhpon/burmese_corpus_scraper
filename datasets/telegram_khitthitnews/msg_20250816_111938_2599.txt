အခု အကြမ်းဖက်စစ်အုပ်စုဖန်တီးထားတဲ့ စက်မှာတော့ ပြည်သူတွေက ဆန္ဒပြုစက်ကို အသုံးပြုပြီး ပေးလိုက်တဲ့ ဆန္ဒမဲတွေဟာ ထိန်းချုပ်စက်ကို ရောက်သွားပြီးနောက်မှာ အဲဒီ့ထိန်းချုပ်စက်ကနေတဆင့် မဲပေးချက်ဖော်ပြတဲ့စက် ထဲကို လှမ်းပို့ပြီး အဲဒီ့ စက်ကနေ ရေတွက်ပြီး မဲအရေအတွက်တွေကို ထုတ်ပေးမှာဖြစ်ပါတယ်။
အဲဒီ့တော့ ဆန္ဒပြုစက်ထဲမှာ ပြည်သူပေါင်းများစွာ ခလုပ်ပေါင်းများစွာကိုနှိပ်ပြီး ဘယ်လိုပဲ မဲပေးပေး ထိန်းချုပ်စက်ကို ကိုင်တွယ်တဲ့သူက ခလုပ်တချက်နှိပ်ပြီး သူလိုချင်တဲ့ မဲရလဒ်တွေကို ပြောင်းပစ်လိုက်လို့ရနေတဲ့ စနစ်ပဲဖြစ်ပါတယ်။
ထိန်းချုပ်စက်ကို ကိုင်တွယ်ပြောင်းလဲ ခွင့်မရှိဘူးဆိုရင်တောင် အစကတည်းက ကိုယ်လိုချင်တဲ့ မဲရလဒ်ထွက်လာဖို့ ပရိုဂရမ်ရိုက်ထည့်ထား လို့ ရတယ်ဆိုပြီး ကွန်ပျူတာပရိုဂရမ်မင်း ကျွမ်းကျင်တဲ့ မိတ်ဆွေတယောက်က ပြောပါတယ်။
ဆိုတော့ကာ အကြမ်းဖက်စစ်အုပ်စုက သူလုပ်ဖို့ကြိုးစားနေတဲ့ ရွေးကောက်ပွဲ အမည်ခံ လုပ်ပွဲမှာ အသုံးပြုသွားမယ့် ဒီစက်တွေဟာ မဲဆန္ဒရှင်ပြည်သူတွေရဲ့ ပုဂ္ဂလိကလွတ်လပ်ခွင့် ကို ပြောင်ပြောင်တင်းတင်းချိုးဖောက်တော့မှာဖြစ်သလို၊
ပေးလိုက်တဲ့ ဆန္ဒမဲတွေကိုလည်း လိုသလို အပြောင်းအလဲလုပ်ပြီး လူ့အခွင့်အရေးချိုးဖောက်ဦးမှာဖြစ်ပါတယ်။
ဒီ့ထက်ပိုဆိုးတာက ဘယ်သူက ဘယ်ပါတီကို မဲပေးသွားတယ်၊
ဘယ်သူက ဘယ်လို မဲပေးသွားတယ်ဆိုတဲ့ စာရင်းတွေကို ကိုင်ပြီး နောက်ဆက်တွဲ လူ့အခွင့်အရေးချိုးဖောက်မှုတွေကိုလည်း ဆက်လုပ်လာနိုင်ခြေရှိနေတာပါပဲ။
အကြမ်းဖက်စစ်အုပ်စုဟာ သူ့ရဲ့ တရားမဝင် အတုအယောင်ရွေးကောက်ပွဲကို လိမ်နည်း ညာနည်း လှည့်နည်း ပတ်နည်း ပေါင်းစုံနဲ့ လုပ်ပွဲဖန်တီးတဲ့နေရာမှာ လူ့အခွင့်အရေးချိုးဖောက်စက် တွေကို တွင်တွင်ကျယ်ကျယ်အသုံးပြုပြီး ကမ္ဘာကို မျက်လှည့်ပြတော့မှာကတော့ သေချာနေပါပြီ။
လူထုထောက်ခံမှုရှိတဲ့ နိုင်ငံရေးပါတီတွေကို နည်းလမ်းပေါင်းစုံနဲ့ ဖိနှိပ်ထားပြီး လူထုထောက်ခံမှုမရှိတဲ့၊
၂၀၂၀ အထွေထွေ ရွေးကောက်ပွဲမှာ ပါတီအားလုံးပေါင်းရင်တောင် ပြည်ထောင်စုလွှတ်တော်နေရာ ၁၀ ရာခိုင်နှုန်းပြည့်အောင် အနိုင်မရရှိခဲ့ကြတဲ့ နိုင်ငံရေးပါတီတွေက မင်းအောင်လှိုင်အတွက် အိမ်ဖြည့် ဝင်ပြိုင်ပေးကြမယ့် လုပ်ပွဲကို ပြည် သူလူထုက စိတ်မဝင်စားကြပေမယ့် ပြည်သူလူထုကို သေနတ်ထောက် မဲပေးခိုင်းတာတွေ၊
အိမ်ပြင်မထွက်သူတွေကို အတင်းအကျပ် ခေါ်ထုတ်တာတွေ စတဲ့ လူ့အခွင့်အရေးချိုးဖောက်မှုတွေ များစွာဟာလည်း ဒီ တရားမဝင် အတုအယောင်လုပ်ပွဲကာလတွေမှာ ဖြစ်ပေါ်လာနိုင်ချေရှိနေပါတယ်။
ကိုယ်အယုံအကြည်မရှိတဲ့၊
ကိုယ်မလိုလားတဲ့ အတုအယောင်လုပ်ပွဲမှာ မပူးပေါင်းမပါဝင်ဘဲ တိတ်ဆိတ်စွာနေပိုင်ခွင့်ဟာ ပြည် သူလူထုရဲ့ အခြေခံရပိုင်ခွင့်တခု ဖြစ်ပါတယ်။
ဒါပေမယ့်လည်း အဲဒီ့ အခြေခံလူ့အခွင့်အရေးကိုလည်း အကြမ်းဖက်စစ်တပ်က နည်းလမ်းပေါင်းစုံနဲ့ ထိပါးချိုးဖောက် ပြီး ပြည်သူလူထုကို ဒုက္ခပေးဦးမှာဖြစ်ပါတယ်။
ဆိုတော့ကာ ပြောရမယ်ဆိုရင် အကြမ်းဖက်စစ်တပ် အသုံးပြုမယ့်စက်တွေဟာ လူ့အခွင့်အရေးချိုးဖောက်စက် တွေဖြစ်တယ်ဆိုတာတင်မကတော့ဘဲ သူတို့ ရွေးကောက်ပွဲလို့ အမည်တပ်ထားတဲ့ လုပ်ပွဲကြီးတခုလုံးက လူ့အခွင့်အရေးချိုးဖောက်ပွဲကြီး ဖြစ်လာဦးမှာ သေချာပါတယ်။
ဒီတော့ လူ့အခွင့်အရေး လူ့အခွင့်အရေးလို့ အော်ဟစ်နေကြတဲ့ အဖွဲ့အစည်းတွေအနေနဲ့ရော၊
လူပုဂ္ဂိုလ်တွေအနေနဲ့ပါ မြန်မာပြည်သူတွေ အကြီးအကျယ် လူ့အခွင့်အရေးချိုးဖောက် ခံကြရတော့မယ့် စကစရဲ့ လူ့အခွင့်အရေးချိုးဖောက်ပွဲ ကို ဘယ်လို သဘောထားပြီး၊
ဘယ်လို တွေ တုံ့ပြန်ဆောင်ရွက်ကြမလဲဆိုတာကတော့ စိတ်ဝင်စားစရာကောင်းနေပါတယ်။
ပြည်သူလူထုနဲ့ နွေဦးတော်လှန်ရေးအင်အားစုတွေဘက်ကတော့ရှင်းပါတယ် ဘယ်လို လုပ်ပွဲမျိုးကမှ ဒီ ခေတ်ပြောင်း၊
စနစ်ပြောင်းတော်လှန်ရေးကို တွေဝေတွန့်ဆုတ်သွားစေမှာ မဟုတ်ပါဘူး။
ပိုမိုခိုင်မာသော စိတ်ဓါတ်၊
ပိုမိုအားကောင်းသော စုဖွဲ့မှုတွေနဲ့ ရှေ့သို့ ဆက်လက်ချီတက်နေကြဦးမှာပဲ ဖြစ်ပါတယ်။
စစ်မင်းနိုင်သူသည် ပြင်ပဆောင်းပါးရှင်နှင့်ဝါရင့်နိုင်ငံရေးလေ့လာသုံးသပ်သူဖြစ်သည်။