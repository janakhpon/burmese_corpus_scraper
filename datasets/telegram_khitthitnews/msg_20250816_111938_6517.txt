ဆားလင်းကြီးတွင် ဒေါ်အောင်ဆန်းစုကြည်နှင့်တကွ တပြည်လုံးလွတ်မြောက်ရေးအတွက် ဆက်ရုန်းကြ ကြွေးကြော် ဆန္ဒပြ၊
ရွှေဘိုတွင်မူ ဇွန် ၁၉ ရက်နေ့ ပန်းသပိတ်တွင် ပါဝင်ရေး လှုံ့ဆော် ရန်ကုန်၊
ဇွန် ၁၅ စစ်ကိုင်းတိုင်း၊
ဆားလင်းကြီးမြို့နယ်တွင် ဒေါ်အောင်ဆန်းစုကြည်နှင့်တကွ တပြည်လုံးလွတ်မြောက်ရေးအတွက် ဆက်ရုန်းကြ ကြွေးကြော် ဆန္ဒပြကြသည်။
ဆားလင်းကြီးမြို့နယ်၊
လက်ပံတောင်းတောင်ဒေသရှိ ကျေးရွာတစ်ရွာတွင် လက်ပံတောင်းတောင်ပင်မသပိတ်မှ ဦးဆောင်၍ ဒေါ်အောင်ဆန်းစုကြည် အသက် ၈၀နှစ် ပြည့်မွေးနေ့အကြို အထိမ်းအမှတ်လှုပ်ရှားမှုအဖြစ် ဒေါ်အောင်ဆန်းစုကြည်နှင့်တကွ တပြည်လုံးလွတ်မြောက်ရေးအတွက် ဆက်ရုန်းကြ စာတန်းပါ ဘန်နာများ ကိုင်ဆွဲ၍ ကျေးရွာလူထုမှ ချီတက်ဆန္ဒထုတ်ဖော်ကြသည်။
ဆန္ဒပြ ကျေးရွာလူထုက နှင်းဆီပန်းများပန်ဆင်ပြီး ပန်းသပိတ်ကို ဆင်နွှဲ၍ လူထုခေါင်းဆောင် ဒေါ်အောင်ဆန်းစုကြည်နှင့်တကွ မတရားအကျဉ်းချခံ ပြည်သူများကို ခြွင်းချက်မရှိ ပြန်လည်လွှတ်ပေးရေးအတွက် တောင်းဆိုခဲ့ကြကြောင်း သိရှိရသည်။
အလားတူ ရွှေဘိုမြို့နယ်တွင်လည်း ဒေါ်အောင်ဆန်းစုကြည်၏ မွေးနေ့ဖြစ်သော ဇွန် ၁၉ ရက်နေ့ ပန်းသပိတ်တွင် ပါဝင်ရေး လှုံ့ဆော်ကြကြောင်း သိရှိရသည်။