စစ်ကောင်စီထံသို့ လက်နက်များ၊
ဂျက်လေယာဉ်လောင်စာဆီနှင့် စစ်ဘက် အရပ်ဘက် နှစ်မျိုး အသုံးပြုနိုင်သည့် ပစ္စည်းများ လွှဲပြောင်းခြင်းနှင့် တင်ပို့ခြင်းကို ရပ်တန့်ရန် မိမိတို့၏ တောင်းဆိုချက်သည် အကြောင်းမဲ့ ပေါ်ပေါက်လာခြင်းမဟုတ်ဘဲ နေ့စဉ်နှင့်အမျှ ကြိမ်ဖန်များစွာ လေကြောင်း နှင့် လက်နက်ကြီး တိုက်ခိုက်ခံရမှုများကြောင့် အသက်ဆုံးရှုံးကာ ဒုက္ခခံစားနေရသော မြန်မာ ပြည်သူများ၏ အတွေ့အကြုံများကို အခြေခံ၍ ပေါ်ပေါက်လာခြင်း ဖြစ်ကြောင်း သံအမတ်ကြီးက ဆက်လက်ပြောဆိုသည်။
ထို့အပြင် မြန်မာပြည်သူများ၏ ကိုယ်ပိုင် ဆုံးဖြတ်မှု အပေါ် အခြေပြု ဆောင်ရွက် ခြင်း ဖြစ်ကြောင်း၊
မြန်မာနိုင်ငံအခြေအနေအားမည်သို့၊
မည်ပုံ ဖြေရှင်း ကိုင်တွယ်မည် နှင့် စပ်လျဉ်း၍ မတူညီသောအမြင်များ ရှိနိုင်ပါကြောင်း၊
သို့ရာတွင် မြန်မာပြည်သူများ၏ ဆန္ဒနှင့် အကျိုးစီးပွားကို ဗဟိုမပြုသော မည်သည့်ဖြေရှင်းနည်းလမ်းမဆို အကောင်းဆုံးသော အခြေအနေ တွင်ပင် ခဏတာကုစားမှုကိုသာရရှိနိုင်ပြီး၊
အဆိုးဆုံး အခြေအနေတွင် ရေရှည်ကျရှုံးမှုကို ဉီးတည် သွားနိုင်ပါကြောင်း၊
အားလုံးပါဝင်မှု၊
ယုံကြည်မှု၊
အသွင်ကူးပြောင်းရေးကာလ တရားမျှတမှုနှင့် အရပ်သားကြီးကြပ်မှုအောက်ရှိ စနစ်ကျသည့် စစ်ဘက်ဆိုင်ရာ အဖွဲ့အစည်း စသည် တို့သည် မြန်မာတို့ ပိုင်ဆိုင်ပြီး ဉီးဆောင် ဉီးရွက်ပြု သော လုပ်ငန်းစဉ်အတွက် အရေးကြီးသော အစိတ်အပိုင်းများ ဖြစ်သည်ဟု ဦးကျော်မိုးထွန်းက ထည့်သွင်းပြောဆိုသည်။
ကုလသမဂ္ဂ အဖွဲ့ဝင်နိုင်ငံများနှင့် နိုင်ငံတကာ အသိုက်အဝန်း အနေဖြင့် မြန်မာပြည်သူများ၏ အသံများနှင့် ဆောင်ရွက်နိုင်စွမ်းကို အမှန်တကယ် ဗဟိုပြု၍ အကြမ်းဖက် စစ်အာဏာရှင်စနစ် အဆုံးသတ်ရေးနှင့် ဖက်ဒရယ် ဒီမိုကရေစီ မြန်မာနိုင်ငံတော် တည်ဆောက်ရေးအတွက် မြန်မာပြည်သူများ၏ မျှော်မှန်းချက်များကို ပံ့ပိုးပေးရန် အချိန်တန်ပြီ ဖြစ်ကြောင်း သံအမတ်ကြီး ဦးကျော်မိုးထွန်းက ၎င်း၏ မိန့်ခွန်းတွင် ပြောဆိုသွားသည်။