ထိုင်းနိုင်ငံရောက် မြန်မာရွှေ့ပြောင်း အလုပ်သမားများအတွက် စာအုပ်ကို စခန်း ၄ ခု ဖွင့်လှစ် ဆောင်ရွက်ပေးမည် ရန်ကုန်၊
ဩဂုတ် ၅ ထိုင်းနိုင်ငံတွင်းရှိ မြန်မာရွှေ့ပြောင်း အလုပ်သမားများအတွက် စာအုပ်ကို စခန်း ၄ ခု ဖွင့်လှစ် ဆောင်ရွက်ပေးသွားမည်ဖြစ်ကြောင်း အကြမ်းဖက် စစ်ကောင်စီ လက်အောက်ခံ အလုပ်သမားသံအရာရှိရုံးက ထုတ်ပြန်ကြေညာသည်။
မည်သူမည်ဝါ ဖြစ်ကြောင်း သက်သေခံ လက်မှတ် ကို ထိုင်းနိုင်ငံအတွင်းရှိ စမုစခွန်စခန်း၊
စမုပရာကန်စခန်း၊
ဆူရတ်ဌာနီစခန်းနှင့် ချင်းမိုင်စခန်းတို့တွင် ဆောင်ရွက်ပေးသွားမည်ဖြစ်ကြောင်း သိရသည်။
ဩဂုတ်လ ၆ ရက်နေ့မှ စ၍ သက်တမ်း ကုန်ဆုံးရန် ၆ လ အောက်ကျန်နေသူများ၊
သက်တမ်းကုန်ဆုံးနေသူများကို အသစ်လဲလှယ်ပေးခြင်း၊
ထိုင်းနိုင်ငံ၏ ဘတ်ကတ် လုပ်ငန်းစဉ် နှင့် အတူ စာအုပ်အသစ်များ ထုတ်ပေးခြင်းတို့ကို လုပ်ဆောင်ပေးမည်ဟု ထုတ်ပြန်ချက်တွင်ပါရှိသည်။
ထို့ပြင် နိုင်ငံသား စိစစ်ရေးကဒ်မူရင်း၊
အိမ်ထောင်စုစာရင်းနှင့် စာအုပ်ရှိသူများကို အထောက်အထားစိစစ်ပြီးနောက် နိုင်ငံကူးလက်မှတ် ထုတ်ပေးခြင်းနှင့် ကတ်ပြားထုတ်ပေးခြင်းတို့ လုပ်ဆောင်ပေးမည်ဟု ကြေညာထားသည်။
အဆိုပါ စာအုပ်လုပ်ခြင်းကို တနင်္လာနေ့တိုင်းနှင့် စစ်ကောင်စီလက်အောက်ခံ မြန်မာသံရုံး ဗန်ကောက် က သတ်မှတ်ထားသော ရုံးပိတ်ရက်များတွင် အလုပ်နားမည်ဖြစ်ကြောင်းလည်း ထုတ်ပြန်ချက်တွင် ဖော်ပြထားသည်။