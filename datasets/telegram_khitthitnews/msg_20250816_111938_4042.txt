ဟုမ္မလင်းမြို့နယ်တွင် တပ်ဖွဲ့ထံ လက်နက်ခဲယမ်းများ ယူဆောင်လာပြီး အလင်းဝင်လာသည့် စစ်ကောင်စီ တပ်သား ၁၇ ဦးကို အခမ်းအနားဖြင့် ကြိုဆို ဂုဏ်ပြု ရန်ကုန်၊
ဇူလိုင် ၆ စစ်ကိုင်းတိုင်း၊
ဟုမ္မလင်းမြို့နယ်တွင် တပ်ဖွဲ့ထံ လက်နက်ခဲယမ်းများ ယူဆောင်လာပြီး အလင်းဝင်လာသည့် စစ်ကောင်စီ တပ်သား ၁၇ ဦးကို အခမ်းအနားဖြင့် ကြိုဆို ဂုဏ်ပြုခဲ့ကြောင်း ဟုမ္မလင်းမြို့နယ် ပကဖ မှ တာဝန်ရှိသူတစ်ဦးက ရန်ကုန်ခေတ်သစ် သတင်းဌာနထံသို့ ပြောဆိုသည်။
ဇူလိုင်လ ၅ ရက်နေ့တွင် ခန္တီးခရိုင်၊
ဟုမ္မလင်းမြို့နယ် နယ်မြေအတွင်းရှိ တော်လှန်ရေး အင်အားစု အဖွဲ့အစည်းများဖြစ်သော ခန္တီးခရိုင် အမှတ် ၁ ၊
အမှတ် ၂ ၊
အမှတ် ၃ ၊
အမှတ် ၄ တပ်ရင်းနှင့် ဟုမ္မလင်းမြို့နယ်ပြည်သူ့ကာကွယ်ရေးအဖွဲ့ ပကဖ ၊
တိုက်နယ် ၃ ပကဖ၊
တိုက်နယ် ၅ ပကဖ အဖွဲ့အစည်းများ ထံသို့ လက်နက်ခဲယမ်းများနှင့်အတူ စစ်ကောင်စီ တပ်သာ ၁၇ ဦးကို တော်လှန်ရေး တပ်ဖွဲ့များက အခမ်းအနားဖြင့် ကြိုဆို ဂုဏ်ပြုခဲ့ခြင်းဖြစ်ကြောင်း သိရသည်။
ပြည်သူ့ရင်ခွင်သို့ အလင်းဝင်လာသော စစ်ကောင်စီ တပ်သားများကို ကြိုဆို ဂုဏ်ပြုခြင်း၊
ဆုကြေးငွေများပေးအပ်ခြင်း ၊
အလင်းဝင်ရဲဘော်များမှ လက်နက်အပ်နှံခြင်းများ ပြုလုပ်ခဲ့ပြီး ဟုမ္မလင်းမြို့နယ်ပြည်သူ့အုပ်ချုပ်ရေးအဖွဲ့ ပအဖ ၏ ပင်လုံခန်းမတွင်ကျင်းပခဲ့ကြောင်း သိရှိရသည်။
ဂုဏ်ပြုပွဲအခမ်းအနားသို့ ခန္တီးခရိုင်ကွပ်ကဲရေးမှ တာဝန်ရှိပုဂ္ဂိုလ်များ၊
ခန္တီးခရိုင် ပြည်သူ့ကာကွယ်ရေးအဖွဲ့မှ အဖွဲ့ဝင်များ၊
ခန္တီးခရိုင် အမှတ် ၁ ၂ ၃ ၄ ပြည်သူ့ကာကွယ်ရေးတပ်မတော် တပ်ရင်းများမှ တာဝန်ရှိပုဂ္ဂိုလ်များ၊
ဟုမ္မလင်းမြို့နယ် ပကဖ ၊
တိုက်နယ် ကျေးရွာ ပကဖ အဖွဲ့ဝင်များ၊
ဟုမ္မလင်းမြို့နယ် ပြည်သူ့အုပ်ချုပ်ရေးအဖွဲ့မှ ရေးရာတာဝန်ခံများ၊
စိုးမိုးဒေသအတွင်းရှိ ပြည်သူများ၊
စီးပွားရေးလုပ်ငန်းရှင်များ အားလုံးတက်ရောက်ပြီး အလင်းဝင်ရဲဘော်များကို ကြိုဆိုဂုဏ်ပြုခဲ့ကြောင်း သိရှိရသည်။
စစ်အာဏာရှင်စနစ်ဆိုးကို အမြစ်ဖြတ်နိုင်ဖို့အတွက် ကျန်နေသေးသော စကစ၊
ရဲဘော်များမှလည်း အမျိုးသားညီညွှတ်ရေးအစိုးရ၊
ကာကွယ်ရေးဝန်ကြီးဌာန၊
အမှတ် ၁ စစ်ဒေသအတွင်းရှိ နီးစပ်ရာတပ်ရင်းတပ်ဖွဲ့များထံ ဆက်သွယ်ပြီး ပြည်သူ့ရင်ခွင်သို့ အလင်းဝင်ရောက်နိုင်ပါသည်။
တော်လှန်ရေးအင်အားစုများဘက်မှလည်း ပြည်သူများနှင့်အတူ ပူးပေါင်းလာမည့် စကစ၊
ရဲဘော်များအားလုံးကို ကြိုဆိုလျက်ရှိပါကြောင်း ဟုမ္မလင်းမြို့နယ် ပြည်သူ့ကာကွယ်ရေးအဖွဲ့ ပကဖ က အသိပေး နှိုးဆော်ထားသည်။