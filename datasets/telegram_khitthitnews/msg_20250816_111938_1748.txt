လောင်းလုံး၊
ပန်းတင်အင်းရွာ အနီးတွင် စစ်တပ် စစ်ကူ စစ်ကြောင်းကို ကြားဖြတ် တိုက်ခိုက်မှု စစ်တပ်ဘက်မှ သေဆုံးမှု များပြားပြီး တော်လှန်ရေး ရဲဘော် ၁ ဦး ကျဆုံး ရန်ကုန်၊
ဇူလိုင် ၃၀ တနင်္သာရီတိုင်း၊
လောင်းလုံးမြို့နယ်၊
ပန်းတင်အင်းကျေးရွာအနီးတွင် အကြမ်းဖက် စစ်တပ် စစ်ကူ စစ်ကြောင်းကို ကြားဖြတ်တိုက်ခိုက်ရာ စစ်တပ်ဘက်မှ ၃၀ ထက်မနည်းသေဆုံးပြီး တော်လှန်ရေး ရဲဘော် ၁ ဦးကျဆုံးခဲ့ကြောင်း ဒူရက စစ်ကြောင်း မှ တာဝန်ရှိသူ တစ်ဦးက ရန်ကုန်ခေတ်သစ် သတင်းဌာနထံသို့ ပြောဆိုသည်။
ဇွန်လ ၂၉ ရက်နေ့ နံနက် ၇ နာရီ ၃၀ မိနစ်ခန့်တွင် လောင်းလုံးမြို့နယ်၊
ပန်းတင်အင်းကျေးရွာ အနီးတွင် အကြမ်းဖက် စစ်တပ်၏ အင်အား ၃၀၀ ဝန်းကျင်ပါ စစ်ကူ စစ်ကြောင်းကို တော်လှန်ရေး တပ်ဖွဲ့များက ကြားဖြတ် တိုက်ခိုက်ခဲ့ကြောင်း သိရသည်။
ထိုထိတွေ့တိုက်ပွဲသည် ၁၀ နာရီခန့် ကြာမြင့်ခဲ့ပြီး တိုက်ပွဲအတွင်း အကြမ်းဖက် စစ်တပ်ဘက်မှ ၃၀ ဦးထက်မနည်း သေဆုံးကာ တော်လှန်ရေးတပ်ဖွဲ့ဘက်မှ ရဲဘော် ၁ ဦး မြင့်မြတ်စွာ အသက်ပေးလှူသွားခဲ့ကြောင်း သိရှိရသည်။
စစ်ခွေး သေစာရင်း ထပ်တိုးသေတာ မရှိတော့ဘူး။
ဒဏ်ရာရတာတွေတော့ရှိသေးတယ်။
အဲဒီ စစ်ကြောင်းက ထားဝယ် ရေနက်ဆိပ်ကမ်း စီးပွားရေးဇုန်ကနေ နတ်အိမ်တောင်ကို စစ်ကူတက်မယ့် စစ်ကြောင်းပါ ဟု ဒူရက စစ်ကြောင်း မှ တာဝန်ရှိသူ တစ်ဦးက ပြောဆိုသည်။
အဆိုပါ တိုက်ခိုက်မှုကို ဓဝယ်အမျိုးသားလွတ်မြောက်ရေးတပ်တော် ၏ ဒူရကစစ်ကြောင်၊
နဂါးနီပျောက်ကျားတပ်ဖွဲ့၊
ဒေါနတပ်ခွဲ ၆ တို့က ပူးပေါင်းလုပ်ဆောင်ခဲ့ကြောင်း သိရှိရသည်။
ပြည်သူများအနေဖြင့် တစ်နိုင်ငံလုံး အတိုင်းအတာ စစ်ရေး အရှိန်အဟုန်တိုးမြင့်စွာ ဆောင်ရွက်နေသည့် အချိန်ဖြစ်သောကြောင့် စစ်ရေးအထူး သတိ သတိပြု သွားလာနေထိုင်ကြရန်နှင့် စစ်ကောင်စီတပ်မှ အချိန်မရွေး လေကြောင်းအသုံးပြု တိုက်ခိုက်မှုများရှိနိုင်သောကြောင့် လေကြောင်းရန် ကာကွယ်ရေးနှင့် ပတ်သက်သည့် သတင်းအချက်အလက်များကို လိုက်နာကျင့်ကြံ ကြပါရန် တိုက်တွန်းထားပြီး တော်လှန်ရေးနှင့် စစ်ရေးအရှိန် မြင့်လာသည်နှင့်အမျှ ပြည်သူ့ဘက်၊
အမှန်တရားဘက် ရပ်တည်လိုသော စစ်ကောင်စီတပ်မှ စစ်သည်တော်များ၊
ရဲတပ်ဖွဲ့ဝင်များ ပြည်သူ့ရင်ခွင် ခိုလှုံ၍ အမြန်ဆုံး ပူးပေါင်းပေးကြပါရန် ဒူရက စစ်ကြောင်းက အသိပေး နှိုးဆော်ထားသည်။