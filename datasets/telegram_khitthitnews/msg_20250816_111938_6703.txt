ထားဝယ်မြို့မှ သရက်ချောင်းမြို့သို့ ပြန်လာသည့် စစ်ကောင်စီ တပ်သားများ လိုက်ပါလာ သော လှေ ၂ စီးကို ကြားဖြတ် တိုက်ခိုက်မှု စစ်တပ်ဘက်မှ ၂ ဦးသေဆုံး ရန်ကုန်၊
ဇွန် ၁၃ တနင်္သာရီတိုင်း၊
ထားဝယ်မြို့မှ သရက်ချောင်းမြို့သို့ ပြန်လာသည့် အကြမ်းဖက် စစ်ကောင်စီ တပ်သားများ လိုက်ပါလာ သော လှေ ၂ စီးကို ကြားဖြတ် တိုက်ခိုက်ရာ စစ်တပ်ဘက်မှ ၂ ဦးသေဆုံးခဲ့ကြောင်း ထားဝယ်လူငယ်လက်ရုံးတပ်မှ တာဝန်ရှိသူတစ်ဦးကရန်ကုန်ခေတ်သစ် သတင်းဌာနထံသို့ပြောဆိုသည်။
ဇွန်လ ၁၀ ရက်နေ့ မွန်းလွဲ ၁၂ နာရီခန့်တွင် ထားဝယ်မြို့ မှ သရက်ချောင်းမြို့သို့ ရှေ့တန်းပြန် အကြမ်းဖက် စစ်ကောင်စီ တပ်သားများကို ပို့ဆောင်ပြီး ပြန်လာသည့် အင်အား ၈၀ ခန့်ပါ လှေ ၂ စီးကို တော်လှန်ရေးတပ်ဖွဲ့များက ထားဝယ်မြစ်တစ်နေရာတွင် ကြားဖြတ် တိုက်ခိုက်ခဲ့ကြောင်း သိရသည်။
ယင်းတိုက်ခိုက်မှုအတွင်း တော်လှန်ရေးတပ်ဖွဲ့များက စနိုက်ပါ အပါဝင် လက်နက်ငယ်များဖြင့် ၂ ကြိမ် ပစ်ခတ်တိုက်ခိုက်ခဲ့ပြီး အကြမ်းဖက် စစ်ကောင်စီ တပ်သား၂ ဦးသေဆုံးကာ ၃ ဦးထိခိုက်ဒဏ်ရာရရှိခဲ့ကြောင်း သိရှိရသည်။
ထားဝယ်မြို့ကနေ သရက်ချောင်းမြို့ကို ရှေ့တန်းပြန် စစ်ခွေးတွေကို ပို့ပြီး ပြန်လာတဲ့ အင်အား ၈၀ ပါ လှေ ၂ စီးကို ထားဝယ်မြစ်တစ်နေရာမှာ ကျနော်တို့ ကြားဖြတ် တိုက်ခိုက်ခဲ့တာပါ။
စစ်ခွေး ၂ ကောင် ငရဲလားပြီး ၃ ကောင် ဒဏ်ရာရတယ် ဟု ထားဝယ်လူငယ်လက်ရုံးတပ်မှ တာဝန်ရှိသူတစ်ဦးက ပြောဆိုသည်။
ထို တိုက်ခိုက်မှုကို ထားဝယ်လူငယ်လက်ရုံးတပ် နှင့် တပ်ရင်း ၁၂ တပ်ခွဲ ၁ တို့က ပူးပေါင်း လုပ်ဆောင်ခဲ့ကြောင်း သိရသည်။