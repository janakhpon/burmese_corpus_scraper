အမေ့မြို့လေးထဲကို ဆံပင်တို ကျိုးတိကျဲတဲ ပုဆိုး ဖိုသီဖတ်သီနဲ့ ကျန်ရှိနေသေးတဲ့ အသက် ၈၈ နှစ် အဖေ့ကို ကန်တော့စရာ ပစ္စည်းပစ္စယတွေနဲ့ ဒီလောက်အဆော်အတီးခံထားရတာတောင် ထောင့်မကျိုးသေးတဲ့ ငနဲကြီးတစ်ကောင် ပြန်ဝင်လာတယ်။
အမေဆူမှာ မဟုတ်ဘူးဆိုတာ သားသိပါတယ် သား ကဗျာကို ချစ်လျက်ပါ အမေ သား ထွက်သွားတုန်းကလည်း ဒီအတိုင်း သားပြန်လာတော့လည်း ဒီအတိုင်း ကမ္ဘာကြီးလှနေနိုင်သေးတာ ကဗျာကြောင့်လို့ ယုံကြည်လို့ပါ အမေ ဒါကိုတော့ သားကိုယ်တိုင် ဂုဏ်ယူပါတယ် အမေ။
အမေရေ အကောင်းတွေရော အဆိုးတွေရော ကမ္ဘာကြီးက ပိုပြီး ပြောင်လက် တိုးတက်လာတာ အမှန်ပါပဲ အမေ့ကို ကျွေးချင်တဲ့ မုန့်အဆန်းအပြားတွေလည်း အများကြီး ပေါ်ထွက်လာလျက်ပါပဲ အမေ ဒါပေမယ့် ကြက်မကြီးက ကြက်ဥတွေကိုပဲ ဥလျက်ပါပဲ နွားမကြီးကလည်း နွားကလေးတွေကိုပဲ မွေးလျက်ပါပဲ မကောင်းတာတွေ့ရင် ကောင်းအောင်လုပ်ရမယ့် အခြေခံတရားကတော့ အမေရှိစဉ်ကအတိုင်း မပြောင်းလဲဘူးဆိုတာ ပြောချင်တာပါ အမေ အမေ့ကို တိုင်တည်ပြီး သားရေးချင်တာတွေ လျှောက်ရေးထားတဲ့ ဒီကဗျာဟာ အမေ့ကို မတိုင်တည်လို့ မဖြစ်ပါဘူး အမေ ဒါကတော့ သားရဲ့ ခွန်အားတွေဟာ အမေ့နောက်ကို လိုက်လာဖို့မှာသာ အတွန့်အဆုတ်မရှိ အားကောင်းမောင်းသန် စိတ်ညွှတ်နေခဲ့လို့ပါပဲ။
သုခမိန်လှိုင်