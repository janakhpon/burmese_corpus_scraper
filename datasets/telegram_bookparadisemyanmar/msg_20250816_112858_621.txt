မထားသင့်သောပညာမာန တစ်ခါက တိုင်းပြည်တစ်ပြည်မှာ အလွန်တော်တဲ့ ပန်းပုဆရာတစ်ယောက် ရှိပါသတဲ့။
သူ့ရဲ့ပန်းပုပညာဟာ ဘယ်လောက်လက်ရာမြောက်သလဲဆိုရင် အစစ်နဲ့တောင် ခွဲဖို့ ခက်လှပါတယ်။
တစ်ညမှာတော့ ပန်းပုဆရာဟာ ထူးဆန်းတဲ့ အိပ်မက်တစ်ခုမက်တယ်။
အိပ်မက်ထဲမှာ သေမင်းက နောက် ၁၅ ရက်အကြာမှာ သူ့ကိုလာခေါ်မယ်လို့ အသေအချာပြောသွားတာမို့ ပန်းပုဆရာဟာ အရမ်းတုန်လှုပ်သွားခဲ့တယ်။
ဒါနဲ့ သူနဲ့ပုံစံတူ ပန်းပုရုပ် ၉ ရုပ်ကို နေ့မနား ညမနား ပြီးမြောက်အောင် ထုလုပ်ပါတော့တယ်။
သေမင်းလာခေါ်မယ့် နေ့မှာတော့ ပန်းပုဆရာဟာ သူ့ပုံစံတူ ပန်းပု ၉ ရုပ်တွေကြားမှာ ရောပြီးဝင်နေလိုက်တယ်။
သေမင်းဟာ ပန်းပုဆရာ ၁၀ ယောက်ကို မြင်လိုက်ရတဲ့ အချိန်မှာ ပန်းပုဆရာလား ရုပ်ထုလား ခွဲခြားမရတဲ့အတွက် အတော်အကြပ်ရိုက်သွားတယ်။
ပန်းပုဆရာကိုလည်း စိတ်ဆိုးဆိုးနဲ့ ထွက်လာဖို့ပြောပေမယ့် ပန်းပုဆရာက မလှုပ်မယှက် ဟန်ဆောင်ထားတဲ့အတွက် အရာမရောက်ဘူး။
အတန်ကြာ စဉ်းစားပြီးတော့မှ သေမင်းကစကားတစ်ခွန်း ပြောလိုက်တယ်။
ပန်းပုဆရာ သင့်ရဲ့ပန်းပုရုပ်တွေဟာ တကယ့်ကို အစစ်နဲ့မခြား အသက်ဝင်လှပါတယ် ဒါပေမယ့် အားနည်းချက်တစ်ခုရှိနေတာကိုတော့ သင်သတိမထားမိခဲ့ဘူး ပန်းပုဆရာဟာ သူ့ပညာနဲ့ ကြံဆထုလုပ်မူအပေါ် ဝေဖန်လိုက်တဲ့ အားနည်းချက်ဆိုတဲ့ စကားကို မခံမရပ်နိုင်ဖြစ်သွားတယ်။
ဒါကြောင့် ရုပ်ထုတွေကြားထဲက ထွက်ပြီးမေးလိုက်တယ်။
ကျွန်တော့ အားနည်းချက်ဆိုတာ ဘယ်မှာလဲ ပြပါ သေမင်းက သူ့ကိုဖမ်းလိုက်တယ်။
ပြီးတော့ ပြောလိုက်တယ်။
ဒီမှာပဲ တကယ်တော့ ရုပ်ထုတွေ အားလုံးဟာ အားနည်းချက်မရှိအောင် ပြည့်စုံကောင်းမွန်လှပါတယ်။
ပန်းပုဆရာဟာ သူ့ရဲ့ပညာအပေါ်ထားတဲ့ မျက်မာန်ဒေါသကြောင့်ပဲ သေမင်းရဲ့ ဖမ်းဆီးခေါ်ဆောင်ခြင်းကို ခံလိုက်ရတာ ဖြစ်ပါတယ်။
သင်ခန်းစာ အတွေးအခေါ်တွေ ပညာတွေဟာ ပြည့်စုံကောင်းမွန်နေခဲ့ရင်တောင် ဒီပညာအပေါ်ထားရှိတဲ့ မာန်မာန ဒေါသတွေကြောင့် ကျရှုံးသွားနိုင်ပါတယ်