နိယာမတရားပါပဲလေ၊
ဒါကဆန်းကြယ်တဲ့အရာမဟုတ်ပါဘူး နန်းတော်အတွက် စုလစ်မွန်းချွန်ဟာ ကောင်းကင်ယံမှာ တိုးထွက်မြင့်မားနေလေတော့ လောကမျက်စိထဲမှာ အထင်းသား၊
အရှင်းသား ဖြစ်နေတော့တယ်။
ဒီအချိန်မှာ နန်းတော်ရဲ့ မြေအောက်ဥမင်ဆောင်ထဲက တိုင်လုံးတစ်ခုအကြောင်းကိုတော့ ဘယ်သူမှလည်းမြင်မှာမဟုတ်၊
သိမှာမဟုတ်၊
စိတ်၀င်စားမှာလဲမဟုတ်ပေဘူး။
ပန်းဆိုင်း ပန်းဆွဲနဲ့ ထူးကဲတင့်တယ် တဲ့ ပြဿဒ်ရဲ့ အမိုးကနုတ် ခြူးရုပ်လက်ရာတွေကို အားလုံးကမော်ကြည့်နေချိန်မှာ သူတို့ရဲ့ ခြေဖဝါးအောက်မှာရှိနေတဲ့ နန်းကြမ်းပြင်ကတော့ တိတ်ဆိတ်စွာ ငုပ်လျှိုးနေမှာပါပဲ ဒါနိယာမတရားပါပဲလေ၊
ဒါဟာဆန်းကြယ်တဲ့အရာမဟုတ်ပါဘူး ဒါပေမဲ့ ချစ်သော ဟေမာစန္ဒီရယ် ကြီးကျယ်ခမ်းနားလှတဲ့ အဖြစ်သနစ်တွေရဲ့အောက်မှာ သေးငယ်တဲ့ ဇာတ်ကြောင်းလေးတွေ ရှိနေကြစမြဲမဟုတ်လား။
ထင်ရှားကျော်ကြားကြတဲ့ ပုဂ္ဂိုလ်ကြီးတွေရဲ့ ခြင်းရာထုပ္ပတ်ရဲ့ နောက်ကွယ်မှာ အညတရဘ၀လေးတွေဟာ လူမသိသူမသိ ကိန်း၀ပ်တည်ရှိနေကြစမြဲမဟုတ်လား အဲ့ဒီသေးငယ်တဲ့ အညတရ ဘ၀လေးတွေဟာ ထူးခြားခမ်းနားတဲ့ အဖြစ်သနစ်တွေရဲ့ ဖြစ်စဉ်ထဲမှာ ဘယ်လိုလှုပ်ရှားပါ၀င်ခဲ့တယ်ဆိုတာကို ဘယ်သူမှ မသိနိုင်ကြမှာ မဟုတ်ပေဘူးနော်။
ထင်ရှားတဲ့ ဖြစ်ရပ်ကြီးတွေနဲ့ အဲဒီ မထင်မရှားဖြစ်ရပ်လေးတွေကြားမှာ သိမ်မွေ့နူးညံ့တဲ့ ဆက်စပ်မှုလေးတွေ ရှိနေတယ်ဆိုတာကိုလည်း ဘယ်သူကမှ စိတ်၀င်တစားရှိကြမှာ မဟုတ်ပေဘူးနော် ချစ်သော ဟေမာစန္ဒီရယ် ဘယ်သူမှ မသိနိုင်၊
စိတ်မ၀င်စားနိုင်တဲ့ အဲဒီဖြစ်ရပ်လေးတွေဟာ အားငယ်တိတ်ဆိတ်စွာ ငုပ်လျှိုးနေကြမှာပါပဲ။
ဒါပေမဲ့ ကိုယ်တိုင်ဒိဠ ခံစားရတဲ့သူတွေအဖို့မှာတော့ အကြီးကျယ်ဆုံးဖြစ်ရပ်တွေပါ။
နှလုံးသွေးနဲ့ ရင်းနှီးတည်ဆောက်ထားရတဲ့ မဟာအတထုပ္ပတ္တိတွေပါ ကြွေးကျော်တိုင်တည်ခွင့်များ ရခဲ့ရင်တော့ ကမ္ဘာလောကရဲ့ တစ်ထောင့် တစ်နေရာမှာ ဒူအစုံထောက် လက်အစုံမြှောက်ပြီး စကြာ၀ဠာ မဟာရံအဆုံးသိမ့်သိမ့်တုန် ပဲ့တင်ဟည်းအောင် ဟစ်ကြွေးလိုက်ချင်ပါရဲ့။
နှစ်ပရိစ္ဆေဒ ကာလအလျားမှာ မစဲတမ်း အော်မြည်နေအောင် တိုင်တည်လိုက်ချင်ပါရဲ့။
နှလုံးသွေးနဲ့ ရေးစပ်တဲ့တေးတစ်ပုဒ်ကို မဆုတ်မနစ် ရှိက်သံနဲ့ မဆုံးနိုင်အောင် သီဆိုလိုက်ချင်ပါရဲ့ ဒါပေမဲ့ ကိုယ်တို့က မထင်မရှား အညတရ သေးငယ်မှုန်မွားတဲ့ မြူစတစ်စ ဘုန်သမ္ဘာရှင် ပုဂ္ဂိုလ်ထူးကြီးတွေရဲ့နောက်ကွယ်မှာ မခေါ်သာ မအော်သာ တော်ရာကနေ ရှိုက်ငင်နေရမဲ့ဘ၀ ချစ်သူရယ် မင်း အသိဆုံးပါ ကိုယ်က သီရိခေတ္တရာပြည် ဒွတ္တပေါင်မင်းတရားကြီးမဟုတ်သလို မင်းကလည်း ကုမ္ဘ၀တီသခင် အရှင်ပိဿနိုး ဘုရင်မင်းကြီး အဟုတ်ပေဘူး။
မင်းကလည်းအညတရ၊
ကိုယ်ကလည်း ။
ကုမ္ဘ၀တီရုပ်ပုံလွှာ စစ်သူကြီးဒလဗန်းနှင့် ရာဇ၀င်၀တ္ထုရှည်များ ချစ်ဦးညို