စာအုပ်နာမည်က မြေးသူကြီး ။
ကျွန်တော် စဉ်းစားမိသေးတယ်၊
သူကြီးမြေး ဆိုရင်ကော မရဘူးလားပေါ့။
စာအုပ်ဖတ်တော့မှ အဘိုးသူကြီး၊
မြေးလည်းသူကြီးကို ရည်ရွယ်ပြီးပေးထားမှန်း သိရတော့တယ်။
ဒီစာအုပ်က ကိုလိုနီခေတ်၊
ဂျပန်ခေတ်၊
လွတ်လပ်ရေးရပြီးခါစ ကာလတိုကို ဖြတ်သန်းလာခဲ့တဲ့ လူတစ်ယောက်က သူရဲ့ဘဝအတွေ့အကြုံနှင့် သူ့အဖိုး၊
သူ့အဖေလက်ထက် သမိုင်းကြောင်းတစ်ချိုကိုပါ ပြန်ပြောင်းပြောပြတဲ့ပုံစံမျိုးရေးသားတယ်။
ဒီစာအုပ်ဖတ်ရတာ ငယ်ငယ်တုန်းက ရှေးဟောင်းနှောင်းဖြစ်တွေပြောပြတဲ့ လူကြီးတွေရဲ့ စကားဝိုင်းထဲရောက်သွားသလိုပါဘဲ။
ဒီစာအုပ်က ဝတ္တုမဟုတ် အတ္ထုပ္ပတ္တိမကျတဲ့ ဝတ္ထုဟန်အတ္ထုပ္ပတ္တိ ဆိုရင်လည်း မှားမယ်မထင်ပါဘူး။
ဒီစာအုပ်ထဲမှာ သူကြီးမျိုးဆက်သုံးဆက်ဖြစ်တဲ့ အဘိုးသူကြီး၊
သားသူကြီးနှင့်မြေးသူကြီးအကြောင်းတို ပါတယ်။
ပဒေသရာဇ်ခေတ်ကတည်းက သူကြီးဖြစ်တဲ့ အဘိုးဦးအောင်ကြီးကနေအစချီပြီးတော့ ရေးသားထားတယ်။
အဘိုးသူကြီးကွယ်လွန်တော့ သားက သူကြီးနေရာဆက်ခံရတဲ့ ပဒေသရာဇ်ခေတ်၊
ကိုလိုနီခေတ်ရဲ့ အစဉ်အလာကို တွေ့ရတယ်။
အဖထက်သား လက်ဇောင်းထက်တယ် လို ဆိုရမလား။
အဖေသူကြီးဖြစ်ကြီးဖြစ်တဲ့ ဦးဘဂျမ်းက မက်ဆိုပိုတေးယားစစ်ပြန်တစ်ယောက်ဖြစ်တဲ့အပြင် ဗြိတိသျှအစိုးရဆီက ချီးမြင့်တဲ့ ဂုဏ်ထူးဆောင်ဆုတွေ၊
ခြောက်လုံးပြူးသေနတ်တွေ ချီးမြှင့်ခြင်းခံခဲ့ရတယ်။
မြေးသူကြီး ဦးစောမောင်ကတော့ သူကြီး၊
ဗမာ့ကွန်မြူနစ်ပါတီဝင်၊
ကားပြာအသင်းဥက္ကဌ၊
ပါလီမန်အတွင်းဝန်၊
ဂျုံစက်ပိုင်ရှင်စတဲ့ ဘဝစုံတဲ့ လူတစ်ယောက်။
သူရဲ့ နိမ့်ချည် မြင့်ချည် ဘဝအကြောင်းတွေနှင့် စိတ်ဝင်စားဖွယ် အတွေ့ကြုံတွေကိုလည်း ဖော်ပြထားတယ်။
ဒီစာအုပ်ဖတ်ပြီးတော့ ဆရာကြီးရွှေဥဒေါင်းရဲ့ စာအုပ်မှ စကားတစ်ခွန်း သတိရမိတယ်၊
ယောင်္ကျားလေးဆိုတာ စုံမှကွဲ ။
ဒီစာအုပ်ရဲ့ ရသနှင့်သုတ အချိုးမှာ သုတက နည်းနည်းပိုတယ်လို ခံစားမိတယ်။
တစ်ခန်းနဲ့တစ်ခန်း အချိတ်ဆက် အားနည်းပေမဲ့ ဗဟုသုတ ရစရာ၊
တွေးစရာတွေက တစ်ပုံကြီး။
ဆရာညီပုလေးရဲ့ အရေးအသားက ပေါ့ပါးပြီး ဖတ်ကောင်းတယ်။
ဒါတွေကလည်း စာဖတ်သူအပေါ် မူတည်မယ်ထင်တယ်။
ဖခင်သူကြီးလက်ထက်တုန်းက ကြီးကျယ်ခမ်းနားစွာ ကျင်းပခဲ့တဲ့ လှေပြိုင်ပွဲအကြောင်းကို ထောင့်စေ့ပတ်စေ့ ဖော်ပြထားတယ်။
ပြိုင်ပွဲဝင်လှေထိုးသားတစ်ယောက်က တက်ထောင်လျှင် ရှုးနိမ့်တဲ့ အချက်လည်း အပါအဝင်ပေါ့။
ဒီထဲ ကျွန်တော်စိတ်ဝင်စားမိတဲ့ အသုံးအနှုန်းတစ်ခုပါတယ်ဗျ။
မောင်ရို မောင်ရို လေလေ့ လေလေ့ တဲ့။
ဒီစကားလုံးက ရခိုင်သံချပ်အချိုမှာလည်း ပါနေကျ။
ရခိုင်လို မောင်ရို ဆိုတာ ဗမာလို မောင်တို ပေါ့။
ရခိုင်မှာ အခုခေတ်အထိ ပြိုင်လောင်း ပြိုင်ပွဲတွေ ရိုးရာမပျက် ကျင်းပနေဆဲပါဘဲ။
ဒီစာအုပ်မှာ မြေးသူကြီးရဲ့ဖြတ်သန်းလာတဲ့ ဘဝအကြောင်းတွေရေးထားတော့ ခေတ်ပုံရိပ်တွေကို ကွင်းကွင်းကွက်ကွက် မြင်တွေ့နိုင်တယ်။
ဖက်ဆစ်ဂျပန်ခေတ်တုန်းက ပလိပ်ရောဂါကြောင့် သေကြတဲ့အကြောင်းတွေ၊
အဝတ်အထည်ရှားပါးမှုကြောင့် မြန်မာတစ်ချို ဂုံနီအိတ်၊
ခြင်ထောင်တိုကို ချုပ်ဝတ်ရတဲ့ ရင်နာစရာ သမိုင်းတွေ သိခွင့်ရတယ်။
၁၉၃၄ခုနှစ် အင်္ဂလိပ်ဆောက်ပေးခဲ့တဲ့ အင်းဝတံတား စစ်ကိုင်းတံတား ကို ဒုတိယကမ္ဘာစစ်အတွင်း ဂျပန်တပ်တို ထပ်ကြပ်မကွာလိုက်မှုကြောင့် ဗြတိသျှတပ်က ဖောက်ခွဲဖျက်ဆီးခဲ့တဲ့အကြောင်းတွေ မှတ်သားရတယ်။
မြေးသူကြီးတိုအုပ်စု ကူတိုလုပ်ငန်း လုပ်နေရာကနေ ၁၉၅၄ခုနှစ် တံတားပြန်ဆက်တော့ မန္တလေးမြိုအတွင်း ခရီးသွားလာရေးအတွက် ကားပြာအသင်းကို စတင် တည်ထောင်ခဲ့တယ်။
အခုခေတ်လိုပြောရရင် စွန့်ဦးတီထွင်သူတွေပေါ့။
ဒီကားအသင်းရဲ့ ခရီးသွား စနစ်သစ်ဖော်ဆောင်ပုံ၊
အခက်အခဲတွေကို ဖြေရှင်းခဲ့ကြပုံတွေကလည်း စိတ်ဝင်စားစရာကောင်းတယ်။
မြေးသူကြီးရဲ့ ရည်းစားစာပေးပုံကလည်း အများနှင့်မတူ တမူထူးတယ်ဗျို။
စာတစ်စောင် ပေတစ်ရွက်မဟုတ်ဘူး။
ဗလာစာအုပ်လိုက်ရေးပြီးတော့ မဂ္ဂဇင်းလိုဖန်တီးပြီးပေးတာ။
ဒါကြောင့်မိုလို မိန်းမ လေးယောက်ရခဲ့တာထင်တယ်။
ခေတ်စကားနဲ့ပြောရရင်တော့ ကန်တော့ပါရဲ့ စော်ကြည်ဘဲကြီး ပေါ့ဗျာ။
ဒီစာအုပ်ထဲမှာ ငါးမျှားခြင်းကို ရေထဲက မမြင်ရတဲ့ ငါးနဲ့ ကုန်းပေါ်က အသိဥာဏ်ရှိတဲ့ လူသားတို ယှဉ်ပြိုင်ခြင်း လို လှလှပပ သုံးနှုန်းထားတယ်။
အမဲလိုက် ငှက်ပစ်တဲ့နေရာမှာ မုဆိုးတစ်ယောက်ရဲ့ကျင့်ဝတ်တစ်ချိုကို ဖော်ပြထားသေးတယ်။
ငှက်ပစ်ရင်လည်း ခြောက်လန့်ပြီး ငှက်အုပ်ပျံတဲ့အချိန်မှ ပစ်တာ။
အိပ်နေတဲ့တောကောင်၊
ကိုယ်ဝန်ဆောင်တဲ့ သားကောင်တွေကို ဘယ်တော့မှ မပစ်ဘူး။
ခိုးကြောင် ခိုးဝှက် မလုပ်ဘဲ တစ်ဖက်သားကိုအခွင့်ရေးပေးပြီးမှ ယှဉ်ပြိုင်တဲ့ သဘောပေါ့။
ဖဆပလ နှစ်အုပ်စုဖြစ်ကြတဲ့ သန့်ရှင်းနှင့်တည်မြဲတို ရဲ့ ရွေးကောက်ပွဲ ၊
မဲဆန္ဒနယ်တစ်ချိုတွင် စစ်တပ်က တည်မြဲဖက်ကနေပြီးတော့ မသာမှုလုပ်ကြတဲ့ အကြောင်းတွေ တစ်စွန်းတစ်စ သိခွင့်ရတယ်။
ကျွန်တော်တို ခေတ်နဲ့တောင် ခပ်ဆင်ဆင်။
ဝန်ကြီးချုပ် ဦးနုနှင့်အတူ တရုတ်ပြည်လိုက်ခွင့်ရတဲ့ မြေးသူကြီးရဲ့ ခရီးစဉ်မှာတော့ ယင်းခေတ် တရုတ်ပြည် လူနေမှုအဆင့်အတန်းကို တွေ့မြင်နိုင်တယ်။