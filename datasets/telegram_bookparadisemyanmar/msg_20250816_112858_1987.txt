ကြောင်ပန်းရွက်ကိုကျိုပြီး ရေချိုးခိုင်းရမယ်၊
ဒါနဲ့မှမပျောက်ရင် ပြည့်စုံပါပြီ ထိုနေ့က ဆရာကျိုင်းမေးသမျှ မကောင်း ဖြေနိုင်သည်။
သူငယ် ကျောခေါင်းပူထလျှင်၊
သူငယ်ဝမ်းလားလျှင်၊
သူငယ် ဝမ်းဖောလျှင်၊
သူငယ်ရေငတ်ဝမ်းကျလျှင်၊
သူငယ် အပြင်းတက်၍ မျက်နှာမည်းလျှင်၊
သူငယ် ရင်ပြည့်ကယ်ဖြစ်လျှင်၊
သူငယ် မျက်ချေးချူလျှင်၊
သူငယ် ခြေလက်ကုပ်လျှင်၊
သူငယ် ဝမ်းကိုက်လျှင်၊
သူငယ် ခြေလက်သေလျှင်၊
သူငယ် နို့မစို့၊
ထမင်းအာသာမရှိလျှင်၊
သူငယ်ဆီးချုပ်လျှင်၊
သူငယ် သွားကြိတ်လျှင်၊
သူငယ်ရင်လုံးလျှင်၊
သူငယ် မျက်သလို ချက်သလို ဖြစ်လျှင် ၊
မကောင်းက တစ်ခွန်းမကျန်အောင် တတောက်တောက် ရွတ်ပြသည်။
အဖေသူငယ်နာဆရာကျိုင်းက သမီးကျောကို ပွတ်သည်။
သူငယ်နာ ကြက်ညှာများကျတော့ရော ကွဲ့ ငါးစင်ရိုင်း၊
ငါးခုံးမကို ကင်ပွန်းချဉ်ရွက်နဲ့ ချက်ကျွေးရမှာပေါ့ အဖေရဲ့ ၊
ဒါနဲ့မှမပျောက်ရင် ကောက်ညှင်းနဲ့အုန်းသီးကို ဆယ့်နှစ်ရက် ကျွေးရမယ်၊
ဒါမှမပျောက်ရင် ပုစွန်ကိုလှော်ကျွေးရုံပေါ့ အဖေရယ် မကောင်း အသက်ဆယ့်လေးနှစ်မှာ သူငယ်နာကုထုံးတော်တော်များများကျေပြီ။
သို့သော် သူငယ်နာကား တူယောင်ရောထွေး ရှိတတ်သည်။
မာယာတွေရှိသည်။
တစ်ခါတစ်ရံ သူငယ်နာဆရာကျိုင်းသည်ပင် ရောဂါရှင် သူငယ်ကိုကြည့်၍ အကဲဖမ်းရခက်နေတတ်သည်။
နို့စို့ဆိုလျှင် မိခင်ကိုပါထောက်ရစမ်းရသည်။
အစွဲကြောင့်ဖြစ်ရသော သူငယ်နာခြောက်ပါး၊
မိခင်နို့ရည်ဖြစ်ရသော သူငယ်နာခြောက်ပါး၊
နှစ်စုပေါင်း တစ်ဆယ့်နှစ်ပါးတို့ ရင့်လျှင် ငန်းသို့ရောက်ရသည်ဖြစ်ရာ သည်အခါမျိုးတွင် မကောင်း မစူးမစမ်း မပြုဝံ့။
အဖေကုသခိုက် ရင်တဖိုဖိုနှင့် ရှိရသည်။
တစ်ခါတလေတော့လည်း အဖေစဉ်းစားတာနဲ့မတူဘဲ လွဲချော်နေသည်များလည်း ရှိသည်။
တစ်ခါတော့ဆရာကျိုင်းနှင့် မကောင်းသားအဖကို လိပ်ပုပ်ရွာက ပင့်သည်။
လိပ်ပုပ်က လှည်းလာကြိုသဖြင့် သားအဖနှစ်ယောက် ကောက်ကာငင်ကာ လိုက်ကြရသည်။
သည်တုန်းက မကောင်းအသက် နှစ်ဆယ်မပြည့်တတ် ပြည့်တတ်ရှိပြီ။
လာပင့်သော လှည်းဆရာက သူငယ်နာစွဲနေသည့်ကလေးမှာ ဝမ်းအိုင်ထဲမှာ လူးနေရသည့်နှယ် ဆေးမနိုင်ကြောမနိုင် ဖြစ်နေကြောင်း၊
ဝမ်းလားသည်ပင် လေးရက်ရှိပြီ ဖြစ်၍ ကြုံရာဆေးဆရာများကို ပင့်ကာ ကုသသော်လည်း သူငယ်မှာပျောက်ရသည်မရှိဘဲ ရေငတ်ဝမ်းကျဖြစ်နေကြောင်းပြောပြရင်း လှည်းကို အပြင်း မောင်းသည်။
ဆရာကျိုင်းက လှည်းပေါ်မှာပဲ ကွမ်းအစ်ကိုထုတ်ကာ ကွမ်းတစ်ယာဝါးသည်။
မကောင်းက လှည်းနောက်မြီး ခြေတွဲလောင်းချထိုင်ရာက ခြေနှစ်ဖက်ပြန်တင်ကာ ပုဆစ်တုပ်ထိုင်ရင်း အဖေဆေးဆရာကို ကြည့်သည်။
သမီး၏ အကြည့်ကို ဆရာကျိုင်း နားလည်လိုက်သည်။
လှည်းသမား၏ စကားတွေအရ ဝမ်းလားသည်ပင် လေးရက်ရှိပြီ၊
ရေကလည်း တစွပ်စွပ်ငတ် သည်လိုသူငယ်နာမျိုးကို သားအဖ နှစ်ယောက်စလုံး တွေ့ ဖူးလှပြီ။
သမီးရဲ့ သူငယ်ကို မတွေ့ ရသေးဘဲနဲ့ သူငယ်မှာကျရောက်နေတဲ့ ရောဂါကို မဝေဖန်ရသေးဘဲနဲ့ မဆုံးဖြတ်ချင်နဲ့ကွယ်။
တစ်ခါတလေ သူငယ်နာများဟာ နှစ်ပါးသုံးပါးပေါင်းပြီးဖြစ်သာရှိတယ်။
ငါ့သမီး စိတ်ထဲ လှည်းဆရာပြောသာနဲ့ သဟာများလောက်တော့ လွယ်တယ် မှတ်နေပြီမို့လား၊
လူနာကို မမြင်ရဘဲနဲ့ ကုထုံးကို ကြိုမတွက်လေနဲ့ အဖေက မကောင်းစိတ်ကို သိပုံရသည်။
အဖေပြောလိုက်တော့လည်း ရှက်မိသား။
သည်နားရွာတွေမှာ မကောင်းသည်ပင် သူငယ်နာကောင်းလှသည် နာမည်ရနေပြီ။
လူနာအိမ်ရှေ့လှည်းချွတ်တော့ သားအဖနှစ်ယောက် လှည်းကဆင်းကာ သူငယ်ကိုချက်ချင်းကြည့်ကြသည်။
သူငယ်မှာ ပါးစပ်ပွင့်ကာ အမောဖောက်နေသော်လည်း ထိုအမောကိုပင် စိတ်ရှိလက်ရှိ ဖောက်နိုင်ပုံမပေါ်။
ကျင်ကြီးနံ့တွေက ထောင်းထောင်းထလျက်ရှိ။
သူငယ်၏ ခန္ဓာကိုယ်ဆီက ငါးတစ်ကောင်၏ အနံ့တွေ အူလိုက်နေသည်။
ဆရာကျိုင်းက သူငယ်ကို တစ်ချက်ဝေ့ကြည့်လိုက်ပြီး သူ့ကွမ်းအစ်က ကွမ်းကို စိတ်အေးလက်အေးဖွင့်ကာ တစ်ယာ ယာစားသည်။
လူနာရှင်တွေက ဆရာကျိုင်းကိုသည်ရက်မှာ ရောဂါပိုသည်းလာကြောင်းပြောပြသည်။
ဆရာကျိုင်းက အေးတိအေးစက်။
မကောင်းက ပန်းဟိုက်နေသည့် သူငယ်ကိုကြည့်သည်။
မကြာမတင်က စွန့်ထားသည့် တပိုတပါးကို ကြည့်သည်။
ဆရာကျိုင်းက သမီးကိုဝမ်းစစ်ခိုင်းသည်။
မကောင်းက မစင်ကို လက်ညှိုးနှင့် ကော်ယူကာ သေသေချာချာကြည့်သည်။
နမ်းကြည့်သည်။
ဝမ်းကိုကြည့်စမ်း၊
အူစွဲသူငယ်နာများမယ် ဝမ်းများဟာ ပိတ်များ ပြည်များလို ဖြူဖြူရိရိရှိတတ်တယ်။
အသည်းစွဲသူငယ်နာကျတော့ ဝမ်းရဲ့အရောင်ဟာ စိမ်းရွှေရွှေ ဝါရော်ရော်ရှိတတ်သယ်။
ပုပ်စပ်စပ်နဲ့ ကစော်ဖတ်များဆိုရင်တော့ နှလုံးစွဲသူငယ်နာ။
ကြက်ဥနှစ်များလို ညိုညစ်ညစ်ရှိရင်တော့ သည်းခြေစွဲသာကိုး။
သရိုးသရီနဲ့ တညည်းညည်း သွားရတဲ့ ဝမ်းများကျတော့ သရက်စွဲသူငယ်နာခေါ်သာပဲ၊
တချို့ဝမ်းများကျတော့ မျဉ်းခွေမှိုင်တွေရှိတတ်သယ်။
အဖျဉ်းစွဲသူငယ်နာမှာ သည်လိုသွားတတ်သယ်၊
သလိပ်ဖတ်များလို ရိရိချွဲချွဲဆိုရင်တော့ ရင်စွဲ သူငယ်နာဝမ်းခေါ်သယ်။
အခု အဖေကြည့်ရသာတော့ ဝမ်းကအခါးနံ့ ထွက်နေတဲ့အပြင် ကစော်ဖတ်များလိုဖြစ်နေတော့ နှလုံးစွဲသေချာပြီ။
သွေးပါပြီဆိုရင်တော့ နှလုံးစွဲကြက်ညှာဘက် ကူးတော့မှာပေါ့။
သည် သူငယ်မှာ မျက်နှာများကလည်း ကွက်သယ်၊
ရေကလည်း ငတ်သယ် ဆိုတော့ သွေးတက်ကျဗဟုံးဆန်သယ်၊
ရေတဆာဆာတောင်းသယ်၊
အော့သယ်အန်သယ်ဆိုရင်တော့ သည်းခြေစွဲကျဗဟုံးလို့ ယူမယ်ဆိုရင်လည်း ဖြစ်ပါရဲ့။
အရွယ်နဲ့မမျှအောင်