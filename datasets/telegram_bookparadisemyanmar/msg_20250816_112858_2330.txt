ကွင်းပိုင်သရဲ နှင့် မိုက်ခဲဘဆွေ သာပေါင်းဘက်က အပြန်မှာ ရေကြောင်းခရီးဖြင့် ပဲ့ထောင့်စီး၍ သံပုရာချောင်မှတဆင့် ကန်ကြီးထောင့်သို့ သတိရသွားခဲ့သည်။
လှေစီးရင်း သူငယ်ချင်းက သတိရစရာတွေ ထွေရာလေးပါးပြောရင်းမှ ဂျုံးဂျုံးကျအင်း အကြောင်း ပါလာသဖြင့် ကျနော်အရာရှိပေါက်စဖြစ်ချိန်တွင် ကြုံတွေ့ရသည့်အမှတ်တရ အဖြစ်အပြစ်ကို သတိရသွားသည်။
ရှေးထုံးလည်း မပယ်နဲ့ဟူသည့် ရှေးလူကြီးများ၏ စကားသည် အတော်မှန်ကြောင်း ကောင်းကောင်းသဘော ပေါက်စရာ ဖြစ်ရပ်တစ်ခုကို အမှတ်မထင် တွေ့မြင်ခဲ့ရခြင်း ဖြစ်၏။
ဂျုံးဂျုံးကျ အင်းကြီးသည် သာပေါင်းမြို့နယ်အပိုင်ဖြစ်၏ အင်းကြီးအင်းကောင်းဖြစ်၍ စျေးကောင်းရသည်။
ငါးကြီးငါးကောင်းများ၏ ။
ထို့ကြောင့် လူကြိုက်များသည့် အင်းကောင်းတစ်ခု အဖြစ် ထင်ရှား၏ သည်နှစ်တော့ ဖထီးတို့က ငွေ မနိုင်သဖြင့် ရန်ကုန်မှ ပွဲရုံသူဋ္ဌေးဖြင့် ပေါင်းပြီး အရယူလိုက်ရသည်။
သို့ဖြစ်၍ အုပ်ချုပ်မှုပိုင်းကို သူဋ္ဌေးက သူ့လူယုံများလွှတ်၍ ထိန်းစေလေသည်။
အစကတော့ အဆင်ပြေ၏ ။
သို့သော် ငါးတွေ ကျမည့်အချိန်ကျမှ လူယုံကို အပြောင်းအလဲ လုပ်လိုက်၏။
ထိုအချိန်မှစ၍ ကမောက်ကမ အဖြစ်အပျက်များက တစ်ခုပြီး တစ်ခု တွေ့ရလေတော့သည်။
သူ့နာမည်က ဘဆွေ။
စကားကို ဂျစ်ကန်ကန် ပြောရုံမက ဒေါသလည်းကြီးသည်။
သူရောက်ပြီး တစ်ပတ်ခန့် ကြာသည့်အခါ မထင်မှတ်စရာ တစ်ခုဖြစ်လာသည်။
ညပိုင်းတွင် အင်းထဲ၌သရဲမီး တောက်နေသည်ကို အံ့သြစွာ မြင်ကြရလေသည်။
ဒေသအဆိုအရ ငါးများ အများကြီးရတော့မည် အရိပ်အယောင်ဖြစ်သည်ဟု ဆိုကြသည်။
သရဲက ပျော်လွန်း၍ ငါးများကို ဖမ်းစားနေသည့်သဘောဖြစ်၏။
သည်အယူအဆများကို တစ်ယောက်တစ်ပေါက်ပြောနေချိန်တွင် ဘဆွေက ကြားသွား၏။
ဘယ်မလဲ သရဲမီး ။
သရဲနဲ့ တွေ့ချင်နေတာ အတော်ပဲ။
ဟေ့ကောင် ငမဲ ငါ သေနတ် ယူလာခဲ့စမ်းကွာ။
လှေထုတ်လိုက် ။
သွားပစ်ချရအောင် ဆိုတော့ တပည့်ကျော် ငမဲလည်း ကြောက်ကြောက်နှင့်ပင် လှေကို ကြိုးဖြုတ်ကာ လှော်ရန် အသင့်ပြင်ရတော့သည်။
ကိုဘဆွေရေ သတိထားနော်။
ဒေသက အယူအဆတွေကို မဆန့်ကျင်မိစေနဲ့ ပြီးတော့ ဒီလိုနာနာဘာဝတွေဟာ သေနတ်နဲ့ပစ်တိုင်း မသေဘူးဗျ။
သူဘာသာသူ မီးတောက်တာပဲဗျာ အေးဆေးနေစမ်းပါ ။
တော်ကြာ သရဲက အမှတ်ထားပြီး လက်စားချေမှ အားလုံးကမောက်ကမတွေ ဖြစ်ကုန်လိမ့်မယ် အင်းသူကြီးကလည်း စိတ်မပူစမ်းပါနဲ့ဗျာ။
ကျုပ်လျှောက်သွားနေတာ နယ်ပေါင်းစုံလာပြီ။
ဒါမျိုးတွေ ပြောကြလွန်းလို့လည်း ရိုးနေပြီ။
ဘာမှ မပူနေနဲ့ ။
ငမဲလှေလှော်တော့ကွာ။
သေနတ်ထဲကို ကျည်ဖြည့်ထားပြီးပြီလား ဟုတ်ကဲ့ဆရာ ကျည်ဖြည့်ထားပြီးသားပါ။
မောင်းတင်ပြီး ပစ်ရုံပါပဲ ဆိုကာ သေနတ်ကို လှမ်းပေးပြီး လှော်ထွက်သွားလေသည်။
တဲပေါ်က လူများကတော့ ဘဆွေ၏ လုပ်ရပ်ကို မကျေနပ်သော်လည်း ဘာမျှမတတ်နိုင်ဘဲ ခေါင်းခါနေကြရ၏။
နာရီဝက်ခန့် ကြာသည့်အခါ သရဲမီးက တဖြည်းဖြည်း နီးလာ၏။
ခဏကြာတော့ ဒိုင်း ဟူသော သေနတ်သံကို ကြားရသည်။
ဘာတွေ ဖြစ်ပြီး ပြန်လာကြမလဲ ဟူသည့်သဘောဖြင့် တစ်ယောက်မျက်နှာကို တစ်ယောက် ကြည့်နေကြသည်။
သရဲမီးကတော့ ခဏပျောက်သွားသည်။
နေရာပြောင်းပြီး ပြန်တောက်နေသည်။
အင်းသူကြီးကတော့ မဲ့ပြုံးပြုံးနေ၏။
နာရီဝက်ခန့်ကြာသည့်အခါ ဘဆွေတို့ ဆရာတပည့်နှစ်ယောက် ရေများစိုရွှဲလျက် ပြန်လာကြလေတော့၏။
အဖြစ်ကတော့ သရဲကို သေနတ်နဲ့ ပစ်လိုက်ချိန်တွင် တစ်စုံတစ်ယောက်က လှေကို ရုတ်တရက် လှန်ချလိုက်သည်ဟု ဆိုသည်။
အလကားပါ အင်းသူကြီးရယ်။
ဒီကောင်ကြောက်ကြောက်နဲ့ လျှောက်ပြောနေတာပါ။
သရဲပစ်မလို့ ကျုပ်က ထလိုက်တာ လှေကစောင်းသွားတယ်။
သေနတ်အရှိန်ကြောင့် လွတ်ကျသွားလို့ လှမ်းဆွဲလိုက်တာကြောင့် မှောက်သွားပါ ဆိုတော့ တပည့်ကျော် ငမဲက ဆက်မငြင်းရဲတော့ပေ။
သည်ညတော့ သည်မျှနှင့် ပြီးသွားခဲ့သည်။
အင်းထဲတွင် ရေလျော့ထားပြီး ဖြစ်သည်။
ငါးကျမည့်ရက်လည်း ကျော်လာခဲ့သည်မှာ နှစ်ပတ်ခန့် ရှိပြီ ဖြစ်၍ တစ်ခု ခုတော့ မှားနေပြီဟု အင်းသူကြီး၏ စိတ်ထဲတွင် ထင်မိသည်။
သို့ဖြစ်၍ ရှေ့က ဆရာ့ဆရာများ မှာကြားခဲ့သည့်အတိုင်း ထင်မြှောက်ရန် အကြံပြုလေသည်။
အလကားပါ အင်းသူကြီးရယ်။
အစွဲအလမ်းတွေ မထားစမ်းပါနဲ့။
သူ့အချိန်ကျရင် ငါးတွေကျမှာပေါ့ဗျာ။
နေရာဒေသမရွေး သူတို့ တွေးပြီး ကြောက်တဲ့ ရှေးရိုးအစဉ်အလာတွေကို တမင်တကာ ပစ်ပယ်နေတာကို ကြောက်နေပြတာလား။
ကျုပ်တားတားကို မှားတယ်ထင်ရင် ခင်ဗျားတို့ အင်းပိုင်းနယ်ပိုင်တွေက ကျုပ်ကို လုပ်ချင်တာ လုပ်စမ်းပါစေဗျာ။
ဘဆွေတို့က ပြုံးပြုံးကြီး ခံပါ့မယ့် ဆိုသည့်အခါ အင်းသူကြီးခမျာ ဒေါသထွက်သော်လည်း လူကြီးဆိုတော့ မဲ့ပြုံးသာပြုံးနေတော့သည်။
နှစ်ရက်ခန့်ကြာသည့်အခါ ရန်ကုန်က သူဋ္ဌေးက ဘယ်သူ့ထံမှ ကြားသည်မသိ။
နယ်ပိုင်အင်းပိုင်ပွဲများတင်ရန် ဖုန်းဖြင့် ညွှန်ကြားလေတော့သည်။
သည်တစ်ခါတော့ ဘဆွေ ဘာမျှမတတ်နိုင်တော့။
ပုသိမ်ကိုသွားပြီး သူသောက်တတ်သည့် အရက်အကောင်းစားသုံးလုံးနှင့် လိုအပ်သည်များကို ဝယ်လာခဲ့သည်။
နောက်နေ့တွင် ပိုင်ရာဆိုင်ရာများကို ကန်တော့ပွဲများ ပေး၍ အမှားရှိလျှင် ခွင့်လွှတ်ပါ ဟု တောင်းပန်းရင်း ငါးကြီးငါးကောင်းများ လျှောထဲသို့ ကျအောင် လုပ်ပေးတော်မူပါ ဟု ဆုတောင်းကြလေသည်။
ညနေရောက်တော့ ပွဲများကို စွန့်ကာ အရက်ကတော့ ငါ့အတွက်ဆိုပြီး ယူသွားလေ၏။