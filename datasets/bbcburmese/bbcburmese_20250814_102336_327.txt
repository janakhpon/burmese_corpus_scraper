ဓာတ်ပုံ ရင်းမြစ် မြန်မာမှာ နှစ်စဥ်နှစ်တိုင်း ရေကြီးတာမျိုးက ကြုံရတတ်ကြပေမဲ့ ရာသီဥတုပြောင်းလဲမှုက မိုးတွေ ပိုကြီးလာစေပြီး ရေဘေးကြုံရနိုင်တဲ့ အန္တရာယ်က ပိုများလာပါတယ်။
ဒါကြောင့်လည်း အခုနောက်ပိုင်းကာလတွေမှာ ရေကြီးမှုတွေကို တစ်နှစ်တည်းမှာပဲ အကြိမ်ကြိမ်ကြုံတွေ့ရတာမျိုးတွေ ရှိလာပါတယ်။
ဒါကြောင့် မိုးဆက်တိုက်ရွာသွန်းပြီး ရေကြီးမယ့်အရိပ်အယောင်တွေမြင်ရပြီဆိုရင် ယုံကြည်စိတ်ချရတဲ့ မိုးလေဝသသတင်းတွေကို မပြတ်နားစွင့်ဖတ်ရှုဖို့လိုမှာဖြစ်ပါတယ်။
ရေမတက်ခင်အချိန်တွေက အရေးကြီးသလို ရေကျသွားချိန်မှာ ဆောင်ရန် ရှောင်ရန်တွေကလည်းအထူးသတိထားလုပ်ဆောင်ရမှာဖြစ်ပါတယ်။
စစ်ကောင်စီရုံးစိုက်တဲ့ နေပြည်တော်နဲ့ မိုင် ၃၀ ကနေ မိုင် ၇၀ ကြား သာဝေးတဲ့ တပ်ကုန်းမြို့ ၊
ပျဥ်းမနား၊
ရမည်းသင်းနဲ့ ပျော်ဘွယ်မြို့တွေ ရေကြီးပြီး တစ်ရက်အတွင်း လူ ၂၀ ကျော် သေဆုံးခဲ့မှုက စစ်ကောင်စီရဲ့ သဘာဝဘေးကယ်ဆယ်ရေးလုပ်ငန်းတွေ နိုင်နင်းမှုမရှိတာကို ပြခဲ့တယ်လို့ အရပ်ဘက်ကယ်ဆယ်ရေးအဖွဲ့တွေက ဝေဖန်ကြပါတယ်။
မိုးသည်းထန်စွာ ရွာသွန်းမှု ကြောင့် နေပြည်တော် ပေါင်းလောင်းဆည်အတွင်း ရေပြည့်လျှံလာတာကနေ ဆည်ရေကျော်ပြီး မြို့တွေထဲကို ရေတွေဝင်ရောက်ခဲ့တာလို့ နေပြည်တော်၊
ဆည်မြောင်းဦးစီးဌာန တာဝန်ရှိသူတစ်ဦးက ပြောပါတယ်။
အဖတ်အများဆုံး ရှမ်းကုန်းမြေမြင့်ကဆင်းလာတဲ့ရေတွေက ဆင်သေချောင်းကိုဝင်တယ်။
အဲဒီကနေ ဆည်တွေထဲကိုရေဝင် ရေများရင် ရေကျော်ပြီး စစ်တောင်းမြစ်ထဲရောက်တာ လို့ ဆည်မြောင်းဦးစီးဌာနက တာဝန်ရှိသူတစ်ဦးက ရှင်းပြပါတယ်။
ဆင်သေချောင်းနဲ့ ငလိုက်ချောင်းရေပေါင်းပြီး ပေါင်းလောင်းဆည်ထဲကို ရေဝင်တာကြောင့် ပေါင်းလောင်ဆည်ရေကျော်ပြီး ရေလျှံခဲ့တာကနေ နေပြည်တော် တဝိုက်ကမြို့တွေ ရေကြီးခဲ့တာဖြစ်ပါတယ်။
ပင်လောင်းဘက်မိုးများတာကနေ အထက်ပေါင်းလောင်ကိုရေဝင်တယ်။
ရေလျှံတယ်။
နောက်ပြီး အောက်ပေါင်းလောင်းကို ချောင်းရေတွေ စုရောက်ပြီး ရေလျှံတယ် လို့ ဆည်မြောင်းဦးစီးဌာနတာဝန်ရှိသူကဆိုပါတယ်။
နောက်ဆုံးရ သတင်းနဲ့ မျက်မှောက်ရေးရာအစီအစဉ်များ ပေါ့ဒ်ကတ်စ်အစီအစဉ်များ စက်တင်ဘာ ၁၁ ရက်က တပ်ကုန်းမြို့ ကို ဆင်သေချာင်းရေတက်ပြီး တောင်ကျချောင်းရေတွေဝင်လို့ တပ်ကုန်းထဲက ချောင်းနားနီးရွာတွေအားလုံး ပြင်ဆင်ချိန်မရ ဖြစ်ခဲ့ပါတယ်။
လူမှုကွန်ရက်မှာ ပျံ့နှံ့ခဲ့တဲ့ ရုပ်သံဖိုင်တွေမှာဆိုရင် အချိန်တိုအတွင်းမှာ ရွာတွေထဲကို ရေတွေဒလဟောဝင်တာတွေ့ရပါတယ်။
ရေစီးအရှိန်ပြင်းသလို ရေတွေမြင့်တက်ပြီး တစ်ထပ်အိမ်ခေါင်မိုးတွေမြုပ်လုထိ ဖြစ်ခဲ့ပါတယ်။
မြုပ်တဲ့အိမ်တွေ ရေတက်လို့ ပိတ်မိနေသူတွေလည်းရှိခဲ့ပါတယ်။
ရေတွေ ဒလဟောတက်လာပြီး အိမ်ထုပ်တန်းတွေအထိ တက်နေရတဲ့ ဓာတ်ပုံတွေ၊
အိမ်ခေါင်မိုးပေါ် နဲ့ သစ်ပင်ပေါ် တက်နေရတဲ့ ဓာတ်ပုံတွေ ကို နေ့ချင်းမျှဝေပြီး ကယ်ဆယ်ရေးတွေလွှတ်ပေးဖို့ အကူအညီတောင်းခဲ့ပေမဲ့ စစ်ကောင်စီအာဏာပိုင်တွေ ဦးဆောင်တဲ့ ကယ်ဆယ်ရေးတွေနေ့ချင်းမရောက်ခဲ့ပါဘူး။
ဒီလိုအဖြစ်က ရမည်းသင်းမှာလည်း ဖြစ်ခဲ့ပါတယ်။
ရမည်းသင်းမှာ ရွာတွေရေဖုံးပြီး ရေထဲပိတ်မိနေတဲ့ ဒေသခံတွေရှိခဲ့ပါတယ်။
ဒါပေမဲ့ အချိန်မီကယ်ဆယ်ရေးမလုပ်နိုင်တာကြောင့် စက်တင်ဘာ ၁၁ ရက် တရက်အတွင်းမှာပဲ ရေထဲမျောပါလို့ ၁၈ ဦးထက်မနည်း သေဆုံးခဲ့ပါတယ်။
ရမည်းသင်းက သေဆုံးစာရင်းက စစ်ကောင်စီလက်အောက် မီးသတ်ဦးစီးဌာနရဲ့ ထုတ်ပြန်ချက်ဖြစ်ပါတယ်။
မြေပြင်က ပရဟိတကယ်ဆယ်ရေးအဖွဲ့တွေကတော့ ကယ်ဆယ်ရေးလုပ်ဖို့ သွားလာရေးခက်နေတာကြောင့် ရေထဲမျောပါသေဆုံးမှုက တရားဝင်စာရင်းထက်ပိုများနိုင်တယ်လို့ ပြောပါတယ်။
ပျော်ဘွယ်မှာလည်း ရွာတွေ အများအပြား ရေမြုပ်ခဲ့ပါတယ်။
ဆက်သွယ်ရေးလိုင်းတွေပြတ်တောက်ပြီး၊
ကူရာကယ်ရာမဲ့ခဲ့ကြတယ်လို့ ပျော်ဘွယ်ဒေသခံ တစ်ဦးကပြောပါတယ်။
စက်တင်ဘာ ၁၁ ရက် နေပြည်တော်အနီးက မြို့ ၄ ခုထက်မနည်း ရေကြီးမှုကြောင့် ကလေးသူငယ်အပါအဝင် အနည်းဆုံးအရပ်သား ၂၂ ယောက်ထက်မနည်းသေဆုံးခဲ့ပါတယ်။
မယ်သီလရှင်နဲ့ ဘုန်းတော်ကြီးတွေလည်း ရေထဲပိတ်မိခဲ့ကြပြီး အသက်ဆုံးရှုံးရလုနီးဖြစ်ခဲ့ကြပါတယ်။
ဘုန်းကြီးကျောင်းတွေနဲ့ မယ်သီလရှင်ကျောင်းတွေထဲ ရေတွေဝင်ရောက်ခဲ့လို့ တရားစာအုပ်တွေအပါအဝင် သာသနိကအသုံးအဆောင်တွေ ပျက်စီးခဲ့ပါတယ်။
အနောက်တောင်မုတ်သုံလေဟာ ၂၀၂၄ ခုနှစ်၊
စက်တင်ဘာ ၁၅ ရက်ကနေ ၂၀ ရက်အတွင်း မြန်မာနိုင်ငံ မြောက်ပိုင်းဒေသတွေကနေ ဆုတ်ခွာသွားဖွယ်ရှိနေပေမဲ့ ကပ္ပလီပင်လယ်ပြင်နဲ့ ဘင်္ဂလားပင်လယ်အော်တို့မှာ မုန်တိုင်းငယ် အဖြစ်ကို ရောက်ရှိနိုင်တယ်လို့ မိုး ဇလက ခန့်မှန်းထားပါတယ်။
နေပြည်တော်၊
မန္တလေးတိုင်း၊
မကွေးတိုင်း၊
ပဲခူးတိုင်း အနောက်ပိုင်း ၊
ရှမ်းပြည်နယ်နဲ့ ကရင်နီတို့မှာ ရွာသွန်းမြဲထက်ပိုနိုင်တယ်ဆိုတာကြောင့် မိုးဆက်များနိုင်ပါတယ်။
စစ်ကိုင်းတိုင်း၊
ပဲခူးတိုင်း အရှေ့ပိုင်း ၊
ရန်ကုန်တိုင်း၊
ဧရာဝတီ၊
တနင်္သာရီ၊
ကချင်၊
ချင်း၊
ရခိုင်၊
ကရင်နဲ့ မွန်ပြည်နယ်တို့မှာ ရွာသွန်းမြဲထက်ပိုများနိုင်တယ်လို့ဆိုပါတယ်။
ဖြစ်ပေါ်လာနိုင်တဲ့ လေဖိအားနည်းရပ်ဝန်းရဲ့ အရှိန်၊
ကပ္ပလီပင်လယ်ပြင်နဲ့ ဘင်္ဂလားပင်လယ်အော်တို့မှာလည်း မုတ်သုံလေ ဆက်လက်အားကောင်းနိုင်တာကြောင့် စက်တင်ဘာ ၁၅ ရက်အတွင်း စစ်ကိုင်းတိုင်းအောက်ပိုင်း၊
မကွေးတိုင်း၊
ချင်းနဲ့ ရခိုင်တို့မှာ နေရာအနှံ့အပြား မိုးထစ်ချုန်းရွာပြီး၊
ဒေသအလိုက် မိုးကြီးနိုင်ကာ၊
နေပြည်တော်၊
စစ်ကိုင်းအထက်ပိုင်း၊
ပဲခူးနဲ့ ရန်ကုန်တိုင်း၊
ဧရာဝတီတိုင်း၊
တနင်္သာရီတိုင်း၊
ကရင်နဲ့ မွန် တို့မှာ နေရာ စိပ်စိပ် ကနေ နေရာအနှံ့အပြား မိုးထစ်ချုန်းရွာပြီး နေရာကွက် မိုးကြီးနိုင်ပြီး လေပြင်းတိုက်ခတ်နိုင်တယ်လို့ မိုး ဇလ က စက်တင်ဘာ ၁၂ ရက် ညနေမှာ သတိပေးထားပါတယ်။
မိုးသည်းထန်စွာရွာသွန်းတာနဲ့အတူ လေပြင်းတိုက်ခတ်တာ၊
လျှပ်တစ်ပြက်ရေကြီးတာနဲ့ မြေပြိုတာတွေလို သဘာဝဘေးအန္တရာယ်တွေ ဖြစ်ပေါ်နိုင်တာကြောင့် ကုန်းမြင့်ဒေသတွေမှာ နေထိုင်ကြသူတွေအနေနဲ့ သတိပြုနေထိုင်ကြဖို့ မိုး ဇလကဆက်ပြီး သတိပေးထားပါတယ်။
ပြင်ပဝက်ဆိုက်များတွင် ပါဝင်သော အကြောင်းအရာများအတွက် ဘီဘီစီက တာဝန်မယူပါ။
ပြင်ပဝက်ဆိုက်များကို လင့် ထည့်ပေးခြင်းနှင့် ပတ်သက်သော ဘီဘီစီလုပ်ထုံးလုပ်နည်းကို ဖတ်ရန်။