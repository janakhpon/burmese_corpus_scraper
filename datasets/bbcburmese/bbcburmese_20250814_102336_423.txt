ဓာတ်ပုံ ရင်းမြစ် စပိန်၊
နော်ဝေနဲ့ အိုင်ယာလန်နိုင်ငံတွေဟာ ပါလက်စတိုင်းကို နိုင်ငံတစ်ခုအဖြစ် မေလ ၂၈ ရက်မှာ အသိအမှတ်ပြုမယ့် သူတို့အစီအစဥ်ကို မေ ၂၂ ရက်မှာ ထုတ်ပြန်တဲ့ပူးတွဲကြေညာချက်မှာ ထုတ်ပြောလာပါတယ်။
ပါလက်စတိုင်းခေါင်းဆောင်တွေကလည်း ဒီဆုံးဖြတ်ချက်ကို လက်ခံကြိုဆိုခဲ့ကြပြီး ပါလက်စတိုင်း လွတ်မြောက်ရေးအဖွဲ့ က ဆိုရင် ဒီကြေညာချက်ကို သမိုင်းဝင်အချိန်အခါ လို့ ခေါ်ဝေါ် သုံးနှုန်းပါတယ်။
ပါလက်စတိုင်းနိုင်ငံတစ်နိုင်ငံ ဖန်တီးလိုက်တာဟာ အစ္စရေးနဲ့ ပါလက်စတိုင်းတွေကြားက ငြိမ်းချမ်းရေး လုပ်ငန်းစဉ်တွေကို အထောက်အကူပြုလိမ့်မယ်လို့ ပါလက်စတိုင်းနိုင်ငံပေါ်ပေါက်ရေးထောက်ခံတဲ့နိုင်ငံတွေက ယုံကြည်ကြပါတယ်။
ဒါပေမဲ့ အစ္စရေးရဲ့ ပြင်းထန်တဲ့တုန့်ပြန်ချက်ကတော့ အောက်တိုဘာ ၇ ရက်တိုက်ခိုက်မှု ရုပ်သံတစ်ခုကို ကြည့်ဖို့ အဲဒီထောက်ခံတဲ့ သုံးနိုင်ငံက သံအမတ်တွေကို ဆင့်ခေါ်မယ်လို့ ဆိုပါတယ်။
စပိန်၊
နော်ဝေနဲ့ အိုင်ယာလန်တွေဟာ ဟားမတ်စ် အကြမ်းဖက်သူတွေ၊
မုဒိမ်းသမားတွေကို ရွှေတံဆိပ်ပေးဖို့ ဆုံးဖြတ်ခဲ့ကြတယ်ဆိုတဲ့သမိုင်း တွင်သွားမှာဖြစ်ပါတယ် လို့ အစ္စရေးနိုင်ငံခြားရေးဝန်ကြီး အစ္စရေးကတ်ဇ်က ပြောပါတယ်။
အစ္စရေးဟာ ပါလက်စတိုင်းကို နိုင်ငံတစ်ခုဖြစ်လာဖို့ အသိအမှတ်မပြုသလို လက်ရှိ အစ္စရေး အစိုးရကလည်း အနောက်ဘက်ကမ်း နဲ့ ဂါဇာမှာ ပါလက်စတိုင်းနိုင်ငံတစ်ခု ဖန်တီးမှုကိုလည်း ကန့်ကွက်ထားပါတယ်။
ဒီလိုငြင်းဆိုရတဲ့အကြောင်းဟာ အစ္စရေးတည်ရှိမှုကို ခြိမ်းခြောက်မှုတစ်ခု ဖြစ်လာစောလိမ့်မှာဖြစ်ကြောင့်လို့ဆိုပါတယ်။
ဓာတ်ပုံ ရင်းမြစ် နောက်ဆုံးရ သတင်းနဲ့ မျက်မှောက်ရေးရာအစီအစဉ်များ ပေါ့ဒ်ကတ်စ်အစီအစဉ်များ ပါလက်စတိုင်းကို အချုပ်အခြာပိုင်နိုင်ငံအဖြစ် အနည်းဆုံး နိုင်ငံပေါင်း ၁၄၀ က အသိအမှတ်ပြုပါတယ်။
အဲဒီထဲမှာ ကုလသမဂ္ဂ အဖွဲ့ဝင်တွေဖြစ်တဲ့ အာရပ်အဖွဲ့ ၊
အစ္စလာမ္မစ်ပူးပေါင်းဆောင်ရွက်ရေးအဖွဲ့ နဲ့ ဘက်မလိုက်လှုပ်ရှားမှုအဖွဲ့မှာပါဝင်တဲ့နိုင်ငံတွေပါဝင်ပါတယ်။
ဒါပေမဲ့ အမေရိကန်၊
ဗြိတိန်၊
ပြင်သစ်၊
ဂျာမဏီနဲ့ ဩစတြေးလျနိုင်ငံအပါအဝင် နိုင်ငံတော်တော်များများကတော့ အသိအမှတ်မပြုထားပါဘူး။
ဩစတြေးလျကတော့ အစ္စရေးအတွက်လည်းထည့်တွက်တဲ့ နှစ်နိုင်ငံတည်ရှိရေးမူ အရ ဦးတည်ဖြေရှင်းဖို့ မှပဲ ပါလက်စတိုင်းကို နိုင်ငံအဖြစ်ထူထောင်တာကို အသိအမှတ်ပြုမယ့် အရိပ်အရောင်တွေ ပြနေပါတယ်။
မှန်ကန်တဲ့အခြေအနေတွေရောက်ရင် တော့ ပါလက်စတိုင်းကို နိုင်ငံတစ်ခုအနေနဲ့ အသိအမှတ်ပြုဖို့ သူတို့လုပ်ကြမယ်လို့ ဥရောပသမဂ္ဂခေါင်းဆောင်တွေရဲ့ ထိပ်သီးဆွေးနွေးပွဲအတွင်း သီးခြားတွေ့ဆုံကြအပြီးမှာ စပိန်၊
အိုင်ယာလန်၊
မော်လ်တာနဲ့ စလိုဗေးနီးယားနိုင်ငံခေါင်းဆောင်တွေက မတ်လမှာ ကြေညာချက်ထုတ်ခဲ့ပါတယ်။
အဲဒီကြေညာချက်မတိုင်ခင် ဥပရောနိုင်ငံ ၉ နိုင်ငံကသာ ပါလက်စတိုင်းကို နိုင်ငံအဖြစ်ထူတာကို ထောက်ခံအားပေးခဲ့ပါတယ်။
အဲဒီနိုင်ငံအများစုဟာ သူတို့ ဆိုဗီယက်ပြည်ထောင်စုရဲ့ အစိတ်အပိုင်းဖြစ်ခဲ့ချိန် ၁၉၈၈ ခုနှစ်ကတည်း အဲဒီလိုဆုံးဖြတ်ခဲ့ကြတာဖြစ်ပါတယ်။
စပိန်၊
နော်ဝေနဲ့ အိုင်ယာလန်တို့ရဲ့ ပူးတွဲကြေညာချက်လှုပ်ရှားမှုကတော့ ကုလသမဂ္ဂလုံခြုံရေးကောင်စီ မှာ ပါလက်စတိုင်းကို တင်းပြည့်ကျပ်ပြည့်အဖွဲ့ဝင်အဖြစ်သတ်မှတ်ရေး မဲပေးမှုအပြီး ၁ လအကြာမှာ ထွက်ပေါ်လာတာဖြစ်ပါတယ်။
အစ္စရေးနိုင်ငံဘက်ကနေ ရေရှည်ရပ်တည်လာခဲ့တဲ့မဟာမိတ်ဖြစ်တဲ့ အမေရိကန်နိုင်ငံက ဒီဆုံးဖြတ်ချက်ကို ဗီတိုအာဏာသုံးခဲ့ပေမဲ့ ကောင်စီရဲ့ အဖွဲ့ဝင်နိုင်ငံ ၁၂ နိုင်ငံက ထောက်ခံမဲပေးခဲ့ပါတယ်။
အဲဒီအထဲမှာ အမေရိကန်နိုင်ငံရဲ့ မဟာမိတ်တွေဖြစ်တဲ့ ပြင်သစ်၊
ဂျပန်နဲ့ တောင်ကိုရီးယားတို့ ပါဝင်ခဲ့ပါတယ်။
ဗြိတိန်နဲ့ ဆွစ်ဇာလန်နိုင်ငံတို့ကတော့ မဲမပေးခဲ့ပါဘူး။
အယ်ဂျီးရီးယားနိုင်ငံက တင်သွင်းခဲ့တဲ့ဒီဆုံးဖြတ်ချက်ကို လုံခြုံရေးကောင်စီက အတည်ပြုလိုက်မယ်ဆိုရင် အထွေထွေညီလာခံမှာ ဒီဆုံးဖြတ်ချက်ကို မဲဆက်ပေးကြမှာဖြစ်ပါတယ်။
အဲဒီအခါကျရင်တော့ ပါလက်စတိုင်းဟာ အထွေထွေညီလာခံတက် ကမ္ဘာ့နိုင်ငံတွေထဲက သုံးပုံ နှစ်ပုံရဲ့ ထောက်ခံမဲရဖို့ လိုအပ်မှာဖြစ်ပါတယ်။
လုံခြုံရေးကောင်စီရဲ့ ဆုံးဖြတ်ချက်တွေဟာ ကောင်စီအမြဲတမ်းအဖွဲ့ဝင်နိုင်ငံတွေဖြစ်တဲ့ အမေရိကန်၊
ဗြိတိန်၊
ပြင်သစ်၊
ရုရှား ဒါမှမဟုတ် တရုတ်တို့က သူတို့ရထားတဲ့ ဗီတိုအာဏာနဲ့ မပယ်ချမှပဲ ရှေ့ဆက်နိုင်မှာ ဖြစ်ပါတယ်။
ပါလက်စတိုင်းအာဏာပိုင်အဖွဲ့ရဲ့ သမ္မတ မာမွတ် အာဘတ်စ်ကတော့ အမေရိကန်ရဲ့ ဗီတိုအာဏာအသုံးပြုခဲ့မှုဟာ ကျင့်ဝတ်နဲ့မညီ ဘူးလို့ အရင်ကပြောခဲ့ဖူးသလို လုံခြုံရေးကောင်စီအထိရောက်လာတဲ့ အခုလုပ်ဆောင်ချက်ကို ရှက်စရာလုပ်ရပ်လို့ အစ္စရေးဘက်က မှတ်ချက်ပေးပါတယ်။
မဲပေးမှုအပြီးတုန်းကတော့ ကုလသမဂ္ဂဆိုင်ရာ အမေရိကန်လက်ထောက်သံမတ် ရောဘတ်ဝုဒ်က အမေရိကန်ပြည်ထောင်စုဟာ နှစ်နိုင်ငံဖြေရှင်းချက်ကို ခိုင်ခိုင်မာမာ ထောက်ခံပေးနေပေမဲ့ ဒီမဲပေးမှုကတော့ ပါလက်စတိုင်းကို နိုင်ငံအဖြစ်ဖြစ်လာစေတာကို ဆန့်ကျင်မှုအဖြစ် မထင်ဟပ်ပါဘူး။
ဒါပေမဲ့ အဲဒီအစား သက်ဆိုင်ရာပါဝင်ပတ်သက်သူတွေကြား တိုက်ရိုက်ညှိနှိုင်းမှုကနေသာ လာသင့်တယ်လို့ ညွှန်းဆိုချင်တာဖြစ်ပါတယ် လို့ လုံခြုံရေးကောင်စီကို ပြောပါတယ်။
ဓာတ်ပုံ ရင်းမြစ် အစ္စရေးနဲ့ ပါလက်တိုင်းကြားမှာ ညှိနှိုင်းထားနိုင်မှု တစုံတရာမရှိသေးတာကလည်း နိုင်ငံအချို့က ပါလက်စတိုင်းကို နိုင်ငံတစ်နိုင်ငံအဖြစ် အသိအမှတ်မပြုတဲ့အကြောင်းရင်းဖြစ်ပါတယ်။
ပါလက်စတိုင်းကို နိုင်ငံတစ်ခုတည်ထောင်ဖို့ လိုအပ်ချက်တွေကို နှုတ်အားဖြင့် ပြောပေမယ့်လည်း အစ္စရေးနဲ့ပါလက်စတိုင်းကြား တိုက်ရိုက်ညှိနှိုင်းဖို့ အမေရိကန်က ပြောနေတာဟာ ပါလက်စတိုင်းရဲ့ကိုယ့်ကြမ္မာကိုယ်ဖန်တီးရေးရည်မှန်းချက်တွေအပေါ် အစ္စရေးအနေနဲ့ ဗီတိုသုံးနိုင်ဖို့ ဦးတည်သွားစေနိုင်တယ်လေ လန်ဒန်စီးပွားရေးကျောင်း က နိုင်ငံတကာဆက်ဆံရေးနဲ့ အရှေ့အလယ်ပိုင်းနိုင်ငံရေး ပါမေက္ခ ဖာဝပ်စ်ဂျက်က ပြောပါတယ်။
၁၉၉၀ ပြည့်နှစ်မှာ ငြိမ်းချမ်းရေးစကားဝိုင်းတွေ စတင်ခဲ့ပြီးတဲ့နောက် အစ္စရေးနဲ့ ပါလက်စတိုင်းတွေဟာ သီးခြားနိုင်ငံတွေအဖြစ် ဘေးချင်းယှဉ် နေထိုင်နိုင်တဲ့ နှစ်နိုင်ငံဖြေရှင်းချက်တစ်ခုအတွက် ရည်မှန်းချက်တွေကို ချမှတ်ခဲ့ကြပါတယ်။
ဒါပေမဲ့လည်း ငြိမ်းချမ်းရေး လုပ်ငန်းစဉ်တွေဟာ ဝါရှင်တန်ရှိ အစ္စရေးနဲ့ ပါလက်စတိုင်းအကြား ဆွေးနွေးမှုမအောင်မြင်ခဲ့တဲ့ ၂၀၁၄ မတိုင်ခင် ၂၀၀၀ ပြည့်နှစ်အစောပိုင်းကတည်းက နှေးကွေးလာခဲ့တာဖြစ်ပါတယ်။
အနုတ်ရခက်နေတဲ့ဆူးတွေလို ပြဿနာတွေကိုလည်း မဖြေရှင်းနိုင်ကြသေးပါဘူး။
အဲဒီထဲမှာ ပါလက်စတိုင်းနိုင်ငံရဲ့သဘောသဘာဝနဲ့ နယ်နိမိတ်သတ်မှတ်ချက်၊
ဂျေရုစလင်မြို့အရေးနဲ့ အစ္စရေးနိုင်ငံထူထောင်ပြီလို့ကြေညာပြီးတဲ့နောက်ဖြစ်လာခဲ့တဲ့ ၁၉၄၈ ၄၉ စစ်ပွဲက ပါလက်စတိုင်းဒုက္ခသည်တွေအရေးလည်း ပါဝင်ပါတယ်။
အစ္စရေးဟာ ပါလက်စတိုင်းက ကုလသမဂ္ဂအဖွဲ့ဖြစ်လာမယ့်အရေးကို ပြင်းပြင်းထန်ထန် ဆန့်ကျင်ပါတယ်။
ဒီအရေးဆွေးနွေးနေတာတွေကပဲ လူမျိုးတုံးသတ်ဖြတ်တဲ့အကြမ်းဖက်မှုအတွက် အောင်မြင်မှုတစ်ခု ဖြစ်ခဲ့ပြီ လို့ ကုလသမဂ္ဂဆိုင်ရာအစ္စရေး သံအမတ် ဂီလက် အာဒန်က အေပီသတင်းဌာနကို ပြီးခဲ့တဲ့ ဧပြီ အစောပိုင်းမှာ ဆွေးနွေးခဲ့ပါတယ်။
ဟားမတ်စ်အဖွဲ့က အစ္စရေးတောင်ပိုင်းကို ဝင်တိုက်တဲ့ အောက်တိုဘာ ၇ ရက် တိုက်ခိုက်မှုတွေအပြီး အကြမ်းဖက်မှုတွေအတွက် ဒါက ဆုတစ်ခုဖြစ်လာနိုင်တယ်လို့သူက ထောက်ပြပြောဆိုပါတယ်။
အစ္စရေးနဲ့ရင်းနှီးတဲ့ဆက်ဆံရေးကို ထိန်းသိမ်းချင်တဲ့နိုင်ငံတွေကလည်း ပါလက်စတိုင်းကို နိုင်ငံတစ်ခုအနေနဲ့ အသိအမှတ်ပြုလိုက်တာဟာ သူတို့ရဲ့ မဟာမိတ်ဖြစ်တဲ့ အစ္စရေးကို ဒေါသထွက်စေလိမ့်မယ်ဆိုတာကိုလည်း သတိပြုမိကြပါတယ်။
အစ္စရေးကို ထောက်ခံတဲ့နိုင်ငံတွေအပါအဝင် နိုင်ငံအချို့ကတော့ ပါလက်စတိုင်းဟာ ၁၉၃၃ ခုနှစ် မွန်တီဗီဒီယိုညီလာခံသဘောတူညီချက်အရ သတ်မှတ်ထားတဲ့ အမြဲနေထိုင်တဲ့လူဦး ရေ၊
သတ်မှတ်ထားတဲ့နယ်မြေ၊
အစိုးရ၊
အခြားနိုင်ငံတွေနဲ့ဆက်ဆံရေး ထူထောင်နိုင်စွမ်းလို အချက်တွေနဲ့ မကိုက်ညီဘူးဆိုပြီး ပြောကြပါတယ်။
ဒါပေမဲ့ အချို့နိုင်ငံတွေကတော့ တခြားနိုင်ငံတွေက အသိအမှတ်ပြုတာနဲ့ နိုင်ငံအဖြစ် အသိအမှတ်ပြုလိုက်တာမျိုးလို ပြုလွယ်ပြောင်းလွယ်ဖြစ်တဲ့ အဓိပ္ပါယ်ဖွင့်ဆိုချက်မျိုးကို အလေးသာကြပါတယ်။
ဓာတ်ပုံ ရင်းမြစ် ကုသမဂ္ဂမှာ ပါလက်စတိုင်းတွေဟာ ပုပ်ရဟန်းမင်းကြီးလက်အောက်မှာရှိတဲ့ ဗာတီကန်အုပ်ချုပ်ရေးအဖွဲ့ လိုပဲ အဖွဲ့ဝင်မဟုတ်တဲ့လေ့လာသူအဖြစ် ပါဝင်ခွင့်ရထားပါတယ်။
၂၀၁၁ ခုနှစ်မှာ ပါလက်စတိုင်းဟာ ကုလသမဂ္ဂအဖွဲ့ဝင် နိုင်ငံတစ်ခုဖြစ်လာဖို့ လျှောက်ထားခဲ့ပေမဲ့ အဲဒီကြိုးပမ်းမှုကို ကုလသမဂ္ဂလုံခြုံရေးကောင်စီက မထောက်ခံခဲ့တာကြောင့် မဲပေးတဲ့အဆင့်အထိတောင် မရောက်ခဲ့ပါဘူး။
ဒါပေမဲ့ ၂၀၁၂ ခုနှစ်မှာတော့ ကုလသမဂ္ဂအထွေထွေညီလာခံမှာ ပါလက်စတိုင်းကို အဖွဲ့ဝင်မဟုတ်တဲ့ လေ့လာသူအဖြစ် တဆင့်တိုးပေးဖို့ မဲပေးခဲ့ပါတယ်။
ဒီလိုအဆင့်တိုး သတ်မှတ်ခံရပေမဲ့ ပါလက်စတိုင်းဟာ အထွေထွေညီလာခံ အစည်းအဝေးပွဲတွေကို တက်ရောက်ခွင့်၊
ဆွေးနွေးခွင့်တွေရပေမဲ့ ဆုံးဖြတ်ချက်တွေ ချမှတ်တဲ့အခါမှာတော့ မဲပေးခွင့် မရပါဘူး။
၂၀၁၂ ခုနှစ် ဆုံးဖြတ်ချက်ကို အနောက်ဘက်ကမ်းနဲ့ ဂါဇာကမ်းမြောင်ဒေသတွေမှာ ကြိုဆိုကြပေမဲ့ အမေရိကန်နဲ့ အစ္စရေးတို့ကတော့ ဝေဖန်ခဲ့ပါတယ်။
ကုလမှာ အဲဒီလိုအဆင့်မြှင့်တင် သတ်မှတ်ခံရတာကြောင့်ပဲ ပါလက်စတိုင်းတွေဟာ ၂၀၁၅ မှာပါဝင်ခွင့်ရခဲ့တဲ့ နိုင်ငံတကာရာဇဝတ်ခုံရုံး လို နိုင်ငံတကာအဖွဲ့အစည်းတွေမှာ ပါဝင်ခွင့်ရခဲ့ပါတယ်။
ပါလက်စတိုင်းအနေနဲ့ တင်းပြည့်ကျပ်ပြည့် ကုလသမဂ္ဂအဖွဲ့ဝင်နိုင်ငံ ဖြစ်လာမယ်ဆိုရင် သံခင်းတမန်ခင်းမှာ ကုတ်အားရနိုင်တယ်။
ဆုံးဖြတ်ချက်တွေကို ကိုယ်တိုင်အဆိုပြုတင်ပြနိုင်တာ၊
အထွေထွေညီလာခံမှာ မဲပေးတာနဲ့ နောက်ဆုံးမှာ လုံခြုံရေးကောင်စီမှာတောင် မဲပေးတာ၊
နေရာရတာတွေ ဖြစ်လာနိုင်တာပေါ့ လို့ ဝါရှင်တန်မှာရှိတဲ့ ပညာရှင်အဖွဲ့ အရှေ့အလယ်ပိုင်းအင်စတီကျူ့က ပါလက်စတိုင်းနဲ့ ပါလက်စတိုင်း အစ္စရေးရေးရာအစီအစဉ် ဒါရိုက်တာ ခက်အယ်ဂင်ဒီက ပြောပါတယ်။
ဒါပေမဲ့ ဒါတွေအားလုံးဟာ အစ္စရေးရဲ့ သိမ်းပိုက်မှုကို အဆုံးသတ်မှသာဖြစ်လာနိုင်မယ့် နှစ်နိုင်ငံဖြေရှင်းရေးမူရှိမှသာဖြစ်နိုင်မယ် လို့ သူက ပြောပါတယ်။
ဒါပေမဲ့ လန်ဒန်က အရှေ့တိုင်းနဲ့အာဖရိကရေးရာကျောင်းက နိုင်ငံတကာဆက်ဆံရေးနဲ့ ဖွံ့ဖြိုးရေးဆိုင်ရာပညာရပ်ပါမောက္ခ ဂေးလ်ဘတ် အာကာကတော့ ကုလသမဂ္ဂရဲ့ တင်းပြည့်ကျပ်ပြည့်အဖွဲ့ဝင်ဖြစ်လာနိုင်ရင်တောင် ပါလက်စတိုင်းအာဏာပိုင်အဖွဲ့ အနေနဲ့ ပိုပြီးလုပ်နိုင်လာမယ့်အရာ သိပ်မရှိဘူး လို့ ပြောပါတယ်။
အပြကောင်းတဲ့အောင်မြင်မှုပဲ ဆက်ဖြစ်နိုင်ခြေများတာပေါ့။
ဘာလို့လဲဆိုရင် စိတ်ကူးထဲက ပါလက်စတိုင်းနိုင်ငံတော် ဆိုတာနဲ့ ၁၉၆၇ ခုနှစ် သိမ်းပိုက်ခံနယ်တွေထဲက အပိုင်းအသေးလေးတစ်ခုအတွက်ပဲ တည်ရှိနေတဲ့ အာဏာမယ်မယ်ရရမဟုတ်တဲ့ ပါလက်စတိုင်းအာဏာပိုင်အဖွဲ့ ရဲ့ တကယ့်ရှိရင်းစွဲ အနေအထား၊
နောက် အစ္စရေးအပေါ်မှာ မူတည်နေတာတွေကိုကြည့်ရင်ပေါ့ဗျာ လို့ သူကပြောပါတယ်။
လွပ်လပ်ပြီး အချုပ်အခြာအာဏာပိုင်တဲ့ အစ္စရေးနိုင်ငံတစ်နိုင်ငံဖြစ်လာဖို့ဆိုတာ အလင်းနှစ်တွေနဲ့တွက်ကြည့်ရင် အဝေးကြီးမှာပဲ ရှိနေသေးတယ် လို့ သူက ထပ်လောင်းပြောပါတယ်။
ပြင်ပဝက်ဆိုက်များတွင် ပါဝင်သော အကြောင်းအရာများအတွက် ဘီဘီစီက တာဝန်မယူပါ။
ပြင်ပဝက်ဆိုက်များကို လင့် ထည့်ပေးခြင်းနှင့် ပတ်သက်သော ဘီဘီစီလုပ်ထုံးလုပ်နည်းကို ဖတ်ရန်။